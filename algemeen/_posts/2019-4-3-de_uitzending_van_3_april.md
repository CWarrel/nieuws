---
title: "De uitzending van 3 april"
permalink: "2019-4-3-de_uitzending_van_3_april"
date: Wed, 03 Apr 2019 11:15:40 +0200
category: algemeen
externe_link: "https://nos.nl/l/2278815"
feature_image: "https://nos.nl/data/image/2019/04/03/541164/1008x567.jpg"
---

<h2>Soldaat van Oranje - De Musical gaat naar Londen</h2>
<p>Bijna drie miljoen Nederlanders hebben de oorlogsmusical Soldaat van Oranje inmiddels gezien. En nu waagt de naar hem genoemde musical ook de stap naar Londen. Op zoek naar een nog groter publiek.</p>
<p>In Nederland brak de musical alle records: inmiddels speelt de voorstelling al ruim acht jaar in de TheaterHangaar op voormalig militair vliegveld Valkenburg. Daarmee is het de langst lopende voorstelling uit de Nederlandse theatergeschiedenis. Al ruim 2,8 miljoen mensen zagen de voorstelling over de jonge verzetsheld Erik Hazelhoff Roelfzema.</p>
<p>Maar is dit op en top Nederlandse verhaal wel geschikt voor een internationaal podium?</p>
<h2>Debat in Tweede Kamer over moordenaar Anne Faber</h2>
<p>Minister Sander Dekker voor Rechtsbescherming moet zich vandaag in de Tweede Kamer verantwoorden over fouten die zijn gemaakt rond Michael P., de man die in 2017 Anne Faber heeft verkracht en gedood. Vorige week concludeerde de Onderzoeksraad voor Veiligheid (OVV) dat er structurele tekortkomingen zijn in het justitiële stelsel.</p>
<p>Het Tweede Kamerdebat begon om 10.15 uur en duurt de hele dag. De woordvoerders justitie van alle fracties hebben zes minuten spreektijd.</p>
<p>Het is een lastig debat voor de minister, toch zegt hij tot nu toe dat hij niet denkt aan aftreden, maar dat hij "de klus wil afmaken". Daarmee bedoelt hij dat hij het justitiële systeem wil verbeteren.</p>
<p>Vanmorgen nog stuurde hij een brief aan de kamer waarin staat dat hij abusievelijk niet eerder heeft gemeld dat drie personen die in een kliniek werden behandeld zijn teruggestuurd naar een penitentiaire inrichting. Deze drie komen bovenop de 21 personen waarvan de vrijheden zijn beperkt.</p>
<p>Wat zijn de gevolgen van dit debat? En hoe nu verder? In de uitzending: politiek duider Arjan Noorlander en emeritus hoogleraar psychiatrie en oud-directeur van het Pieter Baancentrum, Hjalmar van Marle. </p>
<h2>May wil brexit-deal met oppositie</h2>
<p>Nadat Mays brexit-deal drie keer is weggestemd, probeert de Britse premier het nu bij de oppositie. Samen met Labour wil ze een plan opstellen waar ook het Lagerhuis achter staat.</p>
<p>Labour-leider Jeremy Corbyn wil wel in gesprek met May, maar binnen Mays kabinet en haar eigen Conservatieve partij ziet lang niet iedereen zo'n samenwerking zitten.</p>
