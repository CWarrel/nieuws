---
title: "Huurmoordenaar wil vader worden vanuit de cel"
permalink: "2019-4-8-huurmoordenaar_wil_vader_worden_vanuit_de_cel"
date: Mon, 08 Apr 2019 11:12:39 +0200
category: algemeen
externe_link: "https://www.telegraaf.nl/nieuws/3410187/huurmoordenaar-wil-vader-worden-vanuit-de-cel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8fb5b6da-59e9-11e9-9f98-0217670beecd.jpg"
---

<p class="intro">Een Britse huurmoordenaar die in 2013 een jonge moeder om het leven bracht, eist een ivf-behandeling voor zijn vriendin, zodat ze zwanger kan worden van zijn kind terwijl hij in de cel zit. De moeder van het slachtoffer reageert onthutst. „Ze zouden hem moeten castreren.”</p> <p>Dat melden Britse media. De 28-jarige Aaron Newman is veroordeeld voor moord en zit een 31-jarige gevangenisstraf uit. Zes jaar terug werd hij als huurmoordenaar ingehuurd om Nigel Barwell om het leven te brengen.</p><p>Vergismoord</p><p>Maar in plaats van Barwell dood te schieten, raakten de ingehuurde Newman en zijn handlanger per ongeluk de vriendin van Barwell. De jonge Haley Pointon, moeder van twee kinderen, stierf voor de hulpdiensten arriveerden. Barwell wist de dans te ontspringen door een huis in te vluchten. Omdat niet kon worden bewezen wie het fatale schot loste, werden zowel Newman als zijn handlanger veroordeeld.</p><p>De huurmoordenaar, die zijn celstraf uitzit in Sutton, heeft zich nu via een open brief in Inside Time, een tijdschrift voor gedetineerden, gericht tot de gevangenisdirectie. In de brief eist hij een ivf-behandeling voor zijn vriendin. „Ik heb ook het recht om kinderen te hebben, of dat nu op natuurlijke wijze is of niet.”</p><p>Ze zouden hem moeten castreren</p><p>Kerry Pointon, de moeder van het slachtoffer, heeft in de Britse media gereageerd op de brief. „Waarom zou hij kinderen mogen hebben terwijl Haley’s kinderen nu zonder hun moeder moeten opgroeien? Hij verloor zijn recht op vaderschap toen hij mijn dochter vermoordde. Het is belachelijk.”</p><p>Normen en waarden</p><p>„Ze zouden hem moeten castreren. Wat gaat hij zijn kinderen ook leren vanuit de gevangenis? Normen en waarden? Je kan niet zeggen dat hij een liefhebbende vader gaat zijn. Het enige wat me op de been houdt, is weten dat hij aan het wegrotten is in de gevangenis. Dit zou een nieuwe klap zijn.”</p>
