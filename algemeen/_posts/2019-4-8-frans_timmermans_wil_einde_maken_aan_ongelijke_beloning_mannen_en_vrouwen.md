---
title: "Frans Timmermans wil einde maken aan ongelijke beloning mannen en vrouwen"
permalink: "2019-4-8-frans_timmermans_wil_einde_maken_aan_ongelijke_beloning_mannen_en_vrouwen"
date: Mon, 08 Apr 2019 17:32:20 +0200
category: algemeen
externe_link: "https://nos.nl/l/2279578"
feature_image: "https://nos.nl/data/image/2019/04/08/542310/1008x567.jpg"
---

<p>Frans Timmermans, de sociaaldemocratische kandidaat bij de Europese verkiezingen volgende maand, wil binnen vijf jaar een einde maken aan de ongelijke beloning van mannen en vrouwen. Hij zei dat bij een verkiezingsbijeenkomst in Polen.</p>
<p>Timmermans reageerde op een vraag uit het publiek van een jonge Poolse vrouw. De campagne voerende Nederlander, en huidig vicevoorzitter van de Europese Commissie, is in Polen neergestreken op een drukbezochte bijeenkomst van de partij Lente (Wiosna), na eerst Wenen en Berlijn te hebben bezocht.</p>
<p>"Ik beloof dat als ik voorzitter word van de Europese Commissie, ik een voorstel op tafel zal leggen dat binnen vijf jaar een einde maakt aan het loonverschil tussen mannen en vrouwen", zo liet hij de luid joelende zaal weten.</p>
<p>Timmermans sprak op een bijeenkomst van de partij Lente (Wiosna):</p>
<p>Timmermans bezoekt een gespleten Polen. De zaal die hij toespreekt staat achter hem. Zijn toehoorders zijn enthousiast over de rol die hij speelt bij het handhaven van de regels van de rechtsstaat. "Mensen die willen dat ze door rechters worden beschermd en niet door rechters die instructies krijgen van de regering."</p>
<p>Maar hij bezoekt ook een land waar mensen op straat zeggen: "Waar bemoeit die man zich mee." Buiten op straat, voor de deur van de zaal waar Timmermans in debat gaat met vooral jonge aanhangers van de Lente-partij, staat een busje op de stoep. Op de deuren hangen foto's van de Belg Guy Verhofstadt en van Frans Timmermans met de tekst: "Europa is van de naties. Niet van de ideeÃ«n van deze mannen."</p>
<p>Timmermans maakt zich er geen zorgen over. "Dat is van de regeringspartij. Ik zie dat de Polen de rechtsstaat willen verdedigen en dat worden er steeds meer. Meer dan 80 procent van de Polen steunt het lidmaatschap van de Europese Unie en gelooft erin. Dat is voor mij het belangrijkste."</p>
<p>De jonge vrouw in het publiek die de vraag over ongelijke betaling stelde, lacht. Ze heeft van Timmermans, die zich een mannelijke feminist noemt, een belofte gekregen. Hij gaat het gat - nu verdienen vrouwen gemiddeld 16 procent minder dan mannen voor hetzelfde werk - dichten.</p>
