---
title: "Luchtaanval op vliegveld Tripoli"
permalink: "2019-4-8-luchtaanval_op_vliegveld_tripoli"
date: Mon, 08 Apr 2019 16:13:41 +0200
category: algemeen
externe_link: "https://www.telegraaf.nl/nieuws/3412622/luchtaanval-op-vliegveld-tripoli"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b62e24a2-5a14-11e9-b141-0218eaf05005.jpg"
---

<p class="intro">Een niet-geïdentificeerd gevechtsvliegtuig heeft een aanval uitgevoerd op een start- of landingsbaan van de luchthaven van Tripoli.</p> <p>Het is niet duidelijk wie achter de aanval zit. Het vliegveld is direct na de aanval dichtgegaan. De luchthaven Mitiga, die aan de kust ligt in het oosten van de stad, was de enige luchthaven die nog functioneerde in de stad. Er zouden geen geen gewonden zijn gevallen en over de schade is niets bekendgemaakt.</p><p>Het vliegveld Mitiga stamt uit 1923 en is sinds begin vorig jaar feitelijk de internationale luchthaven van de Libische hoofdstad. In 1978 werd een grote internationale luchthaven ten zuiden van de stad geopend. In de strijd na de val van de dictatuur van Muammar Kaddafi in 2011 is dat vliegveld voor een groot deel verwoest en sinds 2014 niet meer in gebruik.</p><p>De machtige krijgsheer Haftar gaf zijn militie, die hij betitelt als het Libische Nationale Leger, vorige week opdracht op te rukken naar Tripoli. In totaal zijn sinds donderdag minstens 49 mensen om het leven gekomen in de hernieuwde strijd om de Libische hoofdstad.</p><p>Het ministerie van Volksgezondheid in Tripoli zei dat het aantal slachtoffers sinds het begin van het offensief tot 35 was gestegen. Hoeveel burgers onder de slachtoffers zijn, deelde het ministerie niet mee. Een woordvoerder van de troepen van generaal Haftar sprak in het weekend van veertien omgekomen militairen in eigen gelederen.</p><p>Oproep Brussel</p><p>De ministers van Buitenlandse Zaken van de EU-landen roepen de strijdende partijen in Libië op direct te stoppen met de vijandelijkheden. Ze moeten direct gehoor geven aan de oproep van de Verenigde Naties tot een wapenstilstand zodat de gewonden kunnen worden geëvacueerd.</p><p>EU-buitenlandchef Federica Mogherini zei na afloop van overleg in Luxemburg dat hierover duidelijke consensus is bij de bewindslieden. Verdere militaire escalatie moet worden vermeden en terugkeer naar politieke onderhandelingen onder leiding van de VN is de enige weg vooruit, vatte de Italiaanse samen. Zij benadrukte het belang van een eensgezinde boodschap vanuit de EU. „Het Libische volk wil en verdient vrede en stabiliteit.”</p><p>’Gaat verkeerde kant op’</p><p>De Europese Unie kijkt met toenemende bezorgdheid naar het oplaaiende geweld, zei ze eerder op de dag na een gesprek met VN-gezant voor Libië Ghassan Salamé. „Het gaat zeker de verkeerde kant op”, verwees de Italiaanse later naar de luchtaanvallen op het vliegveld van de hoofdstad Tripoli.</p><p>Over eventuele gevolgen op het vlak van migratie werd niet gesproken. Wel is het volgens Mogherini zaak „extreem waakzaam” te zijn nu de EU-landen hebben besloten geen schepen meer in te zetten bij Operatie Sophia, de Europese militaire missie in de Middellandse Zee tegen mensensmokkel.</p>
