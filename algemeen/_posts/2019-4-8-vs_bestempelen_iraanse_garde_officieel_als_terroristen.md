---
title: "VS bestempelen Iraanse Garde officieel als terroristen"
permalink: "2019-4-8-vs_bestempelen_iraanse_garde_officieel_als_terroristen"
date: Mon, 08 Apr 2019 18:16:47 +0200
category: algemeen
externe_link: "https://www.telegraaf.nl/nieuws/3413415/vs-bestempelen-iraanse-garde-officieel-als-terroristen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/38006d5a-5a1a-11e9-a1df-02d1dbdc35d1.jpg"
---

<p class="intro">De Verenigde Staten hebben de Iraanse Revolutionaire Garde (IRGC) aangemerkt als terreurorganisatie. Dat heeft president Donald Trump maandag bekendgemaakt, na er in het weekeinde al op te hebben gezinspeeld. Het is nog niet eerder voorgekomen dat Washington strijdkrachten van een ander land formeel heeft gekarakteriseerd als terroristische groepering.</p> <p>De maatregel komt een jaar nadat Trump de VS uit het nucleaire akkoord met Iran terugtrok, uit het tijdperk Obama, en vervolgens de economische duimschroeven weer aandraaide.</p><p>Critici hebben gewaarschuwd dat deze maatregel kan leiden tot vergelijkbare acties van vijandige regeringen tegen Amerikaanse legeronderdelen en inlichtingendiensten. De VS hadden al wel tientallen entiteiten en personen op de zwarte lijst gezet wegens banden met de elite-eenheden van de IRGC, maar nog niet de militaire organisatie in zijn geheel.</p><p>Teheran reageerde vrijwel onmiddellijk op het Amerikaanse besluit en noemde dat illegaal en in strijd met de internationale wetgeving. „Geen enkel land heeft het recht het leger van een ander land te bestempelen als terroristisch. De invloed van Iran in het Midden-Oosten en zijn succes in de strijd tegen Islamitische Staat zijn de reden voor deze betiteling”, aldus een regeringsverklaring op de Iraanse tv.</p>
