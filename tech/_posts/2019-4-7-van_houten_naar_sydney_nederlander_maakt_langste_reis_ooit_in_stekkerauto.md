---
title: "Van Houten naar Sydney Nederlander maakt langste reis ooit in stekkerauto"
permalink: "2019-4-7-van_houten_naar_sydney_nederlander_maakt_langste_reis_ooit_in_stekkerauto"
date: Sun, 07 Apr 2019 08:45:18 +0200
category: tech
externe_link: "https://nos.nl/l/2279369"
feature_image: "https://nos.nl/data/image/2019/04/07/541979/1008x567.jpg"
---

<p>Hij doorkruiste 33 landen en was tijdens zijn reis volledig afhankelijk van zijn elektrische auto én van andere mensen: zonder hen geen maaltijden, onderdak of stroomvoorziening. Wiebe Wakker reed in drie jaar op de bonnefooi van zijn woonplaats Houten naar Sydney in Australië.</p>
<p>Hij legde bijna 100.000 kilometer af in zijn 'Blue Bandit' en daarmee vermorzelde hij het vorige record van 22.000 kilometer. Toch maakt hij geen aanspraak op het officiële Guinness World Record, omdat hij niet aan alle regels voldeed. "Er was te veel omgebouwd aan mijn auto. En ik heb langer dan twee weken achter elkaar stilgestaan."</p>
<p>Geen officiële vermelding dus, maar zijn doel bereikte Wakker wel. Hij reisde de wereld rond om elektrisch vervoer te promoten, ook op plekken zonder infrastructuur voor batterij-aangedreven auto's. "In Oman, Iran en Oost-Timor heb ik geen enkele laadpaal gezien. Alle andere landen die ik bezocht, hadden op zijn minst beperkte infrastructuur of waren bezig met het opzetten van een pilot."</p>
<p>Zijn laatste bestemming was nog een flinke uitdaging. Grote gebieden van Australië zijn volledig onbewoond. Dat levert problemen op voor elektrische auto's, die maar een paar honderd kilometer kunnen rijden op een volle batterij.</p>
<p>Wakker moest daarom ook inventief zijn. In Europa durfde hij altijd wel door te rijden, zelfs met nog maar een paar procent batterij. "Bij ons is het zo dichtbevolkt. Dat durf ik wel aan. Maar in Australië ligt dat anders."</p>
<p>In verlaten gebieden hield Wakker rekening met het weer, de stand van de wind bijvoorbeeld. "Ik heb een keer 12 uur gewacht tot het moment waarop ik de wind in mijn rug zou hebben. En continu 60 kilometer per uur gereden op de snelweg. Dat resulteerde in een persoonlijk record op één opgeladen batterij: 235 kilometer. De laatste 20 kilometer naar de eindbestemming ben ik voortgesleept door een voorbijgaande auto."</p>
<p>Wakker vlogde tijdens zijn reis regelmatig. In de video hieronder is hij op de Nullaborvlakte in Australië, waar het opladen ook niet altijd even makkelijk bleek:</p>
<p>Dat had in Nederland niet gehoeven. "De dekking is zo hoog, je kunt je auto overal opladen. Samen met Scandinavië behoren wij tot de wereldtop als het gaat om infrastructuur voor elektrisch vervoer." Desondanks is er voor Wakker hier nog flink wat werk aan de winkel: slechts 4 procent van de Nederlanders rijdt elektrisch. Dat blijkt uit de meest recente cijfers van de Elektrisch Rijden Monitor van de ANWB.</p>
<p>Het grootste bezwaar dat Nederlanders hebben, is de prijs van de auto. De kosten bedragen minimaal 20.000 euro. Wakker, die zijn eigen auto leende van een vriend, begrijpt wel dat de gemiddelde Nederlander zich dat niet kan veroorloven.</p>
<p>Wakker kreeg ook wel kritiek. "Natuurlijk kom je mensen tegen die het niet met je eens zijn. Sommigen hebben moeite met mijn doel om zoveel mogelijk mensen aan de elektrische auto te krijgen. Zij zijn sceptisch over klimaatverandering door een hogere CO2 uitstoot."</p>
<p>Hij wil niemand de les lezen met zijn reis. Het is vooral zijn doel om aandacht te genereren voor de mogelijkheden van elektrisch vervoer. Wakker: "Met deze roadtrip probeer ik te laten zien dat een elektrische auto een prima oplossing is. Niet alleen voor het dagelijkse vervoer, maar ook voor de langere reizen in Europa."</p>
<p>Hij begrijpt dat bepaalde minder ontwikkelde landen andere prioriteiten hebben dan het aanleggen van een netwerk voor elektrische auto's. "En dat de kosten in dit stadium een barrière vormen om een stekkerauto te kopen, is ook logisch."</p>
<p>Maar, vervolgt hij optimistisch: "De kosten gaan dalen de komende jaren. De techniek ontwikkelt snel. En de overheid kijkt naar mogelijkheden om de elektrische auto betaalbaar te maken. Tegen de tijd dat het allemaal zo ver is, zijn mensen in elk geval op de hoogte van de mogelijkheden."</p>
<p>Wakker komt binnenkort weer terug naar Nederland. Hij heeft nog geen vastomlijnde ideeën voor zijn eigen toekomst, maar is in elk geval vast van plan om actief te blijven in het elektronisch vervoer.</p>
