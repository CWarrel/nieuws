---
title: "Onheilsdag voor navigatiesystemen raakt jouw systeem de weg kwijt"
permalink: "2019-4-6-onheilsdag_voor_navigatiesystemen_raakt_jouw_systeem_de_weg_kwijt"
date: Sat, 06 Apr 2019 12:32:16 +0200
category: tech
externe_link: "https://nos.nl/l/2279261"
feature_image: "https://nos.nl/data/image/2019/04/06/541819/1008x567.jpg"
---

<p>Oude navigatiesystemen kunnen vanaf morgen massaal de weg kwijt zijn. Door een technisch probleem wordt komende nacht de weektelling van het gps-systeem naar nul teruggezet en dat kan tot allerlei problemen leiden.</p>
<p>Navigatiekastjes kunnen de verkeerde tijd gaan gebruiken of kunnen helemaal geen verbinding meer maken met gps-satellieten waardoor ze niet meer functioneren.</p>
<p>Het heeft allemaal te maken met het systeem dat gps gebruikt om de tijd te bepalen. Daarvoor worden weeknummers gebruikt, maar het systeem kan maximaal tot 1023 weken tellen. We zitten nu in week 1023 sinds de laatste reset in 1999, komende nacht verspringt het systeem naar week 0. Oudere navigatie-apparatuur kan daar soms niet goed mee omgaan.</p>
<p>Makers van navigatiekastjes hebben hun klanten erop gewezen dat er software-updates klaarstaan om de problemen te verhelpen, maar nog lang niet iedereen heeft z'n apparatuur bijgewerkt. Volgens TomTom heeft ruim de helft van de klanten die de kastjes recent nog gebruikte de software bijgewerkt. Het bedrijf zegt dat het vooral kastjes betreft die acht jaar of ouder zijn. Nieuwere apparatuur blijft gewoon werken. Op de site van het bedrijf kunnen klanten controleren of hun apparaat bijgewerkt moet worden.</p>
<p>Bij concurrent Garmin hebben ze niet voor alle oudere kastjes een update klaarstaan. Het bedrijf wacht af welke klanten zich melden met problemen. Vervolgens wordt er gekeken wat eraan gedaan kan worden.</p>
<p>Voor ingebouwde navigatie-apparatuur maken fabrikanten over het algemeen minder updates. Mogelijk komen daar meer problemen voor.</p>
<h2>Scheepvaart</h2>
<p>Agentschap Telecom roept klanten op om alert te zijn. "Kijk op de website van de fabrikant als je een oud systeem hebt en kijk wat er nodig is om je systeem nog te laten werken", zegt interim-directeur Martijn Meijers. Hij wijst erop dat ook in de scheepvaart, de landbouw en in de luchtvaart gebruik wordt gemaakt van gps-systemen.</p>
<p>Volgens Mike Schoofs van TomTom vallen de problemen waarschijnlijk mee. "Bij de millennium-bug dachten mensen ook dat er vliegtuigen uit de lucht zouden vallen. Die zijn allemaal blijven vliegen. Ik ga ervan uit dat er geen mensen in de gracht rijden, dat ze het stuur vast blijven houden en door de voorruit kijken."</p>
<p>In theorie doet het probleem zich in 2038, als week 1023 weer wordt bereikt, opnieuw voor. Er wordt gewerkt aan modernisering van het gps-systeem waardoor het probleem pas over 157 jaar opnieuw ontstaat.</p>
