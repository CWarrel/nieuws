---
title: "Facebook gaat uitleggen waarom berichten in je tijdlijn staan"
permalink: "2019-4-1-facebook_gaat_uitleggen_waarom_berichten_in_je_tijdlijn_staan"
date: Mon, 01 Apr 2019 11:44:26 +0200
category: tech
externe_link: "https://nos.nl/l/2278546"
feature_image: "https://nos.nl/data/image/2019/02/16/531431/1008x567.jpg"
---

<p>Het gebeurt iedere Facebookgebruiker wel eens: een bericht tegenkomen in je tijdlijn waarvan je je afvraagt waarom dát er nou in staat. Facebook gaat daar nu uitleg over geven via de functie 'Waarom zie ik dit bericht?'.</p>
<p>Het bedrijf wil naar eigen zeggen gebruikers meer informatie en controle geven over de inhoud van hun News Feed. De functie is bereikbaar via de drie stipjes die in de rechter bovenhoek van berichten te vinden zijn. Naar verwachting komt de optie halverwege mei voor iedereen beschikbaar.</p>
<p>In een voorbeeld van de nieuwe functie wordt onder meer benoemd dat het bericht in de tijdlijn staat omdat de gebruiker met iemand bevriend is, lid is van een bepaalde Facebookgroep of berichten van de bevriende persoon vaker liket dan die van anderen.</p>
<p>Ook wordt de optie geboden om aan te passen wat je ziet in het nieuwsoverzicht. De News Feed is al jarenlang een belangrijk onderdeel van Facebook, maar dat gaat waarschijnlijk in de toekomst veranderen. Begin vorige maand kondigde topman Mark Zuckerberg aan dat openbare berichten steeds minder belangrijk worden, de toekomst is volgens hem privécommunicatie.</p>
<p>De NOS sprak vorig jaar de toenmalige baas van de News Feed. Hij vergeleek de samenstelling hiervan toen met het bestellen van een broodje voor een vreemde:</p>
<p>Daarnaast heeft Facebook een functie uitgebreid waarin meer informatie wordt gegeven over waarom je bepaalde advertenties ziet. Adverteerders kunnen lijsten met e-mailadressen of telefoonnummers naar Facebook uploaden, die vervolgens door het bedrijf worden gematcht. Vanaf nu toont Facebook wanneer deze informatie is geüpload en met wie de adverteerder samenwerkte om de reclame te laten zien.</p>
