---
title: "Omstreden zelfverklaarde internetdeskundige heeft nooit bij AIVD gewerkt"
permalink: "2019-4-5-omstreden_zelfverklaarde_internetdeskundige_heeft_nooit_bij_aivd_gewerkt"
date: Fri, 05 Apr 2019 16:44:11 +0200
category: tech
externe_link: "https://nos.nl/l/2279158"
feature_image: "https://nos.nl/data/image/2018/02/05/449115/1008x567.jpg"
---

<p>Een omstreden zelfverklaard internetexpert die spoorbouwer Strukton en ict-bedrijf Centric van advies voorziet, heeft nooit voor de AIVD gewerkt, in tegenstelling tot wat ze zelf suggereert.</p>
<p>Afgelopen week kwam Rian van Rijbroek in het nieuws omdat ze bij beide bedrijven, die dezelfde eigenaar hebben, een "bestuurlijke chaos" zou hebben veroorzaakt. De eigenaar zou onder de indruk zijn van haar kennis. Dat is opvallend, omdat Van Rijbroek vorig jaar in opspraak raakte omdat ze in een gesprek in het tv-programma Nieuwsuur verschillende onwaarheden verkondigde.</p>
<p>Van Rijbroek laat graag doorschemeren dat ze voor de inlichtingendienst AIVD werkt of heeft gewerkt. Uit informatie van de NOS blijkt echter dat dat niet zo is. Ze is nooit in dienst geweest en heeft nooit in opdracht van de geheime dienst gehandeld. Voor zover bekend heeft de AIVD ook niet op een andere manier met haar samengewerkt.</p>
<p>Desgevraagd wil de AIVD dat niet bevestigen. "Wij doen nooit uitspraken over mensen die wel of niet bij de AIVD hebben gewerkt, want bescherming van medewerkers en bronnen is een groot goed", laat een woordvoerder weten.</p>
<p>"Maar in de regel praten medewerkers en oud-medewerkers ook nooit over hun werkzaamheden voor de AIVD. Doen ze dat wel, en geven ze daarmee staatsgeheimen prijs, dan is dat strafbaar", aldus de woordvoerder.</p>
<p>Dinsdag diende een rechtszaak over de kwestie bij Strukton en Centric. Binnen die twee bedrijven zou Van Rijbroek een stevige vinger in de pap hebben. Zo zou de directeur van Centric zijn ontslagen toen hij weigerde om zijn vijftig belangrijkste contacten uit te nodigen voor de presentatie van het nieuwe boek van Van Rijbroek.</p>
<p>Eigenaar Gerard Sanderink van beide bedrijven is ervan overtuigd dat Van Rijbroek voor de AIVD en 'buitenlandse inlichtingendiensten' werkt. Ze claimt via haar AIVD-connecties aan informatie te zijn gekomen over fraude binnen de bedrijven.</p>
<p>Strukton is een bouwbedrijf met een miljardenomzet en met ruim 6500 medewerkers, dat onder meer treinspoor onderhoudt. Centric is een van de grootste ict-bedrijven van Nederland en werkt onder meer voor de overheid. Beide ondernemingen zeggen "het volste vertrouwen" te hebben in Van Rijbroek.</p>
<h2>Nooit contact</h2>
<p>Van Rijbroek claimt niet alleen dat ze samenwerkt met de AIVD, maar ze zegt ook de overheid te adviseren over beveiliging. Bij het Nationaal Cyber Security Centrum is daarover echter niets bekend. Die organisatie co√∂rdineert de ict-beveiliging van de overheid.</p>
<p>Volgens bronnen van de NOS is Van Rijbroek er nooit werkzaam geweest. "Ik heb nog nooit met haar samengewerkt", laat een bron weten. "Ook niet als iemand die extern werd ingehuurd of bij een andere ict-organisatie werkte." Een andere bron: "Ik durf zelfs wel te stellen dat we nog nooit contact met haar hebben gehad."</p>
<h2>Buitenlandse diensten</h2>
<p>Ook het werk voor buitenlandse veiligheidsdiensten, waarop Van Rijbroek eveneens hint, is onwaarschijnlijk. "In dienstverband lijkt me dat zo goed als uitgesloten", zegt universitair docent intelligence studies Constant Hijzen. "In de regel moet je de nationaliteit van een land hebben als je voor een veiligheidsdienst van dat land wil werken."</p>
<p>In theorie is het mogelijk dat Van Rijbroek als bron dient voor buitenlandse diensten. "Dat zou kunnen. Maar als je dat in het openbaar vertelt, is dat meteen voorbij."</p>
