---
title: "YouTubekanaal StukTV in handen van De Mol"
permalink: "2018-10-31-youtubekanaal_stuktv_in_handen_van_de_mol"
date: Wed, 31 Oct 2018 21:31:29 +0100
category: tech
externe_link: "https://www.telegraaf.nl/entertainment/2747952/you-tubekanaal-stuk-tv-in-handen-van-de-mol"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/25eeb4e6-ddd3-11e8-bec0-c1fedb39a23e.jpg"
---

<p class="intro">Mediabedrijf Talpa Network heeft vanaf donderdag het YouTubekanaal StukTV in handen. Volgens het bedrijf van John de Mol is het voor het eerst dat een mediabedrijf in Nederland een YouTubekanaal overneemt. Het is niet bekend wat Talpa voor het videokanaal betaalt.</p> <p>StukTV, dat zes jaar geleden is opgericht door Giel de Winter, Stefan Jurriens en Thomas van der Vlugt, heeft meer dan 1,9 miljoen abonnees en meer dan 700 miljoen views. Het wordt toegevoegd aan het onderdeel Social van Talpa, dat met StukTV vooral jongeren wil bereiken. De Winter treedt als Creative Director toe tot het managementteam van Social.</p><p>„Zij spreken een doelgroep aan die via traditionele media heel moeilijk te bereiken is en wat ze maken is geweldig. Ik ben fan”, zegt De Mol over de drie oprichters. „Met de overname van StukTV maken wij een statement: wij willen ook in het online social domein, het Nederlandse mediabedrijf worden.”</p><p>„De afgelopen jaren hebben we met het team van STUKTV keihard gewerkt om altijd de aller tofste series te kunnen maken”, zegt Giel de Winter, die Creative Director binnen de afdeling Social wordt. „Dat we nu bij Talpa Network de mogelijkheid krijgen om ons nóg meer te focussen op kwaliteit, is voor ons te gek. We hebben nog zoveel plannen en ambities en met Talpa Network aan onze zijde, kunnen we dit allemaal gaan uitvoeren.”</p><p>RTL was ook in gesprek met StukTV, maar vond de prijs te hoog. RTL wenst StukTV het allerbeste bij Talpa en zet de kaarten op de eigen merken die „het grootste online entertainment netwerk van Nederland” vormen.</p>
