---
title: "Wiebes nog geen uitwerking CO2-heffing, we voeren 'verkennende gesprekken'"
permalink: "2019-4-4-wiebes_nog_geen_uitwerking_co2-heffing_we_voeren_'verkennende_gesprekken'"
date: Thu, 04 Apr 2019 19:03:40 +0200
category: politiek
externe_link: "https://nos.nl/l/2279024"
feature_image: "https://nos.nl/data/image/2019/04/04/541505/1008x567.jpg"
---

<p>Het kabinet heeft nog geen uitgewerkt plan voor het belasten van Nederlandse bedrijven voor de uitstoot van CO2. Het kabinet is nog bezig met "verkennende gesprekken" met verschillende organisaties en wacht nog op bepaalde doorrekeningen.</p>
<p>Minister Wiebes reageert in een brief aan de Tweede Kamer op het bericht dat het kabinet bedrijven alleen belasting wil laten betalen over een deel van hun uitstoot.</p>
<h2>Twee randvoorwaarden</h2>
<p>In de brief benadrukt de minister de randvoorwaarden van het kabinet: de maatregel moet in 2030 zorgen voor 14,3 Mton CO2-reductie en bedrijven moeten door de maatregel niet naar het buitenland vertrekken. "Binnen deze twee randvoorwaarden liggen alle opties open", schrijft de minister. "Het kabinet werkt aan een voorstel."</p>
<p>Het kabinet maakte op 13 maart bekend toch bereid te zijn de door linkse partijen gewenste CO2-heffing in te voeren. Het moeten wel, zo benadrukte premier Rutte, "verstandige" heffingen zijn om te voorkomen dat door het vertrek van Nederlandse bedrijven banen verloren zouden gaan.</p>
<p>Oppositiepartijen PvdA en GroenLinks reageerden vandaag kritisch op de berichten dat het kabinet haar belofte toch niet wil nakomen. De partijen baseren hun argwaan op een uitgelekt concept, waarin staat dat bedrijven geen belastingen hoeven te betalen voor het eerste deel van hun CO2-uitstoot.</p>
<h2>Platte heffing</h2>
<p>PvdA-leider Asscher vindt dat het kabinet er een "bende" van maakt. De partij wil een eerlijke verdeling van de lasten voor de klimaatplannen en wil niet dat bedrijven ontzien worden ten koste van burgers.</p>
<p>GroenLinks-leider Klaver herhaalt dat er een zogenoemde platte heffing moet komen, dat wil zeggen een vaste heffing voor elke ton CO2 die wordt uitgestoten.</p>
<h2>Voorbarig</h2>
<p>Het is allemaal nog zeer voorbarig, zegt politieke verslaggever Ron Fresen. Bronnen in de coalitie benadrukken dat er nog geen enkel voorstel op tafel ligt. "Dat lijkt ook logisch, want er komen nog doorrekeningen van de plannen van GroenLinks en de PvdA. Daar wil de coalitie ook op wachten voordat ze een besluit nemen."</p>
<h2>Rechterkant</h2>
<p>De CO2-heffing is zeker een onderwerp dat voor spanningen gaat zorgen, zegt Fresen. VVD en CDA zullen vrezen voor verlies van werkgelegenheid en het vertrek van bedrijven naar landen met minder stevige klimaatregels. "Deze partijen zullen aan de rechterkant hangen en zeggen dat het niet te gek moet worden." Aan de andere kant staan D66 en ChristenUnie die willen dat de ambitieuze klimaatdoelen gehaald worden. </p>
<p>Fresen: "De CO2 heffing is typisch zo'n klimaatonderwerp waarmee het kabinet in de klem zit tussen linkse partijen die ze straks nodig hebben in de Eerste Kamer en de politieke situatie op rechts waar VVD en CDA de hete adem van Forum steeds meer voelen.". </p>
<p>Het CO2-plan van het kabinet wordt eind april verwacht. </p>
