---
title: "Kabinet stimuleert wooninitiatieven voor fitte ouderen"
permalink: "2019-4-3-kabinet_stimuleert_wooninitiatieven_voor_fitte_ouderen"
date: Wed, 03 Apr 2019 14:59:16 +0200
category: politiek
externe_link: "https://nos.nl/l/2278846"
feature_image: "https://nos.nl/data/image/2019/04/03/541175/1008x567.jpg"
---

<p>Vitale ouderen die niet naar een zorginstelling willen, maar liever zelf hun oude dag regelen, krijgen hulp van de overheid. Minister De Jonge en minister Ollongren willen kleinschalige alternatieve woonvormen extra stimuleren.</p>
<p>Babyboomers proberen steeds vaker projecten op te zetten waar ze gemeenschappelijk kunnen wonen, al of niet in combinatie met zorg. Banken, pensioenfondsen en investeerders zijn er niet happig op om dat soort particuliere initiatieven te financieren.</p>
<p>Daarom stelt het kabinet een stimuleringsregeling in. Initiatiefnemers kunnen subsidie aanvragen om de haalbaarheid van hun plan te onderzoeken. Voor dit jaar is er ruimte voor 70 tot 90 aanvragen.</p>
<h2>Borg</h2>
<p>Daarnaast gaat de overheid borg staan voor een groot deel (90 procent) van de leningen in de ontwikkelingsfase en voor een deel (15 procent) van de leningen die afgesloten worden in de fase dat er wordt gebouwd en er eventueel nafinanciering nodig is.</p>
<p>Het kabinet denkt dat op die manier elk jaar ongeveer 50 projecten kunnen worden gestimuleerd. En dat aantal loopt naar verwachting op. Vanaf 2021 is er maximaal 164,4 miljoen euro beschikbaar voor borgstellingen.</p>
<p>De stimuleringsregeling is gericht op initiatieven voor senioren met een laag of middeninkomen. De projecten bestaan uit minimaal vijf woningen.</p>
<p>Het kabinet wil dat ouderen langer zelfstandig blijven wonen. Klassieke bejaardentehuizen bestaan eigenlijk niet meer. Als mensen samen hun oude dag regelen en samen in een complex gaan wonen, verwacht het kabinet dat er minder beroep wordt gedaan op de zorg. Ook voorkomt het eenzaamheid.</p>
<h2>Beroep op gemeenten</h2>
<p>Minister De Jonge ondertekende vanmiddag in de Knarrenhof in Zwolle een overeenkomst met verschillende banken, die de leningen moeten gaan verstrekken.</p>
<p>Bij die gelegenheid zei hij dat hij overtuigd is dat niet alleen financiering de ontwikkeling van dit soort seniorenprojecten in de weg staat. Er moet ook voldoende grond beschikbaar zijn. Hij deed daarom een beroep op gemeenten om grond ter beschikking te stellen. "Dat is nodig, want de vraag naar dit soort woonvormen zal door de vergrijzing alleen maar toenemen."</p>
