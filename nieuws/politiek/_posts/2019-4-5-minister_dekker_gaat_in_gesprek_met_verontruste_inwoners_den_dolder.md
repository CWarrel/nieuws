---
title: "Minister Dekker gaat in gesprek met verontruste inwoners Den Dolder"
permalink: "2019-4-5-minister_dekker_gaat_in_gesprek_met_verontruste_inwoners_den_dolder"
date: Fri, 05 Apr 2019 02:42:52 +0200
category: politiek
externe_link: "https://nos.nl/l/2279068"
feature_image: "https://nos.nl/data/image/2019/04/05/541551/1008x567.jpg"
---

<p>Minister Dekker gaat in gesprek met de inwoners en de burgemeester van Den Dolder. Volgens hem is het dorp, waar de forensisch psychiatrische kliniek staat waar Michael P. verbleef, inmiddels "gewoon veilig".</p>
<p>Inwoners van Den Dolder hebben de minister gevraagd om de kliniek eerder te sluiten, omdat die ten onrechte veel vrijheden gaf aan P. die in 2017 Anne Faber verkrachtte en om het leven bracht. Vorige week kwam een aantal vernietigende rapporten naar buiten. Daaruit kwam naar voren dat er veel fouten zijn gemaakt. Minister Dekker moest zich daar deze week in een zwaar debat in de Tweede Kamer voor verantwoorden.</p>
<p>De kliniek van zorgketen Fivoor wordt volgens planning in 2025 opgeheven, onder meer om ruimte te maken voor woningen. De datum ligt echter nog niet vast. De bewoners vinden dat veel te laat.</p>
<p>De Belangenvereniging Den Dolder (BDD) schrijft in een brandbrief aan de minister dat omwonenden zich niet veilig voelen, omdat een aantal van hen is bedreigd door cliënten. Afgelopen najaar werd er een mes getrokken. De vereniging wil daarom ook dat buurtcoaches 24 uur per dag worden ingezet.</p>
<h2>Veiligheid op nummer één</h2>
<p>Verder verbazen de inwoners zich erover dat de Inspectie Justitie en Veiligheid vorige week gelijktijdig met haar kritische rapport bekendmaakte dat het toezicht door de inspectie wordt afgebouwd. De reden zou zijn dat de instelling voldoende verbeteringen heeft getoond sinds de moord op Faber. De vereniging vindt dat er meer rekening zou moeten worden gehouden met de veiligheid van de samenleving in plaats van de zorg.</p>
<p>Ook wil de BDD dat zwaardere delinquenten niet in Den Dolder worden geplaatst, wat nu tijdelijk het geval is. De minister moet zich volgens de vereniging realiseren dat een slachtoffer kansloos is als een cliënt in het bos achter het terrein een terugval krijgt, vanwege de grootte van het bos. "Dat is wel gebleken met Anne Faber."</p>
<p>Dekker begrijpt de zorgen van de bewoners, "er is daar iets vreselijks gebeurd". Maar hij zegt dat er inmiddels maatregelen zijn getroffen, waardoor dit niet meer kan voorkomen. "Honderd procent veiligheid kun je niet garanderen, maar de basis is gewoon weer op orde." Volgens hem is het in Den Dolder nu net zo veilig als in de rest van Nederland.</p>
