---
title: "Meerderheid houdt vertrouwen in Dekker na beladen debat over zaak-Faber"
permalink: "2019-4-3-meerderheid_houdt_vertrouwen_in_dekker_na_beladen_debat_over_zaak-faber"
date: Wed, 03 Apr 2019 14:45:44 +0200
category: politiek
externe_link: "https://nos.nl/l/2278845"
feature_image: "https://nos.nl/data/image/2019/04/03/541237/1008x567.jpg"
---

<p>De meeste partijen in de Tweede Kamer steunen de aanpak van minister Dekker om fouten zoals aan de oppervlakte kwamen na de moord op Anne Faber in de toekomst te voorkomen.</p>
<p>Na een beladen debat, dat een groot deel van de dag duurde, bleek dat de regeringspartijen vertrouwen hebben in de maatregelen die Dekker heeft genomen en een aantal oppositiepartijen sluit zich daarbij aan.</p>
<p>Een van de maatregelen die de minister voor Rechtsbescherming heeft aangekondigd is dat een gedetineerde voortaan alleen nog van een gevangenis naar een kliniek mag als er een compleet beeld is van de risico's. Gevangenen die geen volledige openheid van zaken geven, worden niet meer naar een kliniek overgeplaatst.</p>
<h2>Tempo zetten</h2>
<p>Dekker wil "tempo zetten" op de maatregelen en de Kamer op de hoogte houden van de vorderingen in de praktijk. De bewindsman voegde eraan toe dat het niet alleen gaat om maatregelen op het gebied van structuur en regels, maar dat er ook "een correctie van de cultuur" moet komen.</p>
<p>Kamerlid Kuiken van oppositiepartij PvdA wees erop dat de zaak-Faber niet op zichzelf staat, maar ze heeft er vertrouwen in dat de minister zijn verantwoordelijkheid neemt om een cultuurverandering teweeg te brengen. Ze benadrukte dat ze wel snel wil zien dat de maatregelen op korte termijn resultaten opleveren. Anderen gebruikten soortgelijke woorden. GroenLinks-woordvoerder Buitenweg zei dat de minister nu zelf onder toezicht staat. "Wij hopen van harte dat hij zijn beloftes waarmaakt."</p>
<h2>'Rechtstreeks verband'</h2>
<p>PVV-woordvoerder Markuszower zei dat er een rechtstreeks verband is tussen het beleid van Dekker en de dood van Anne Faber. Volgens de PVV weigert Dekker ten onrechte verantwoordelijke ambtenaren te ontslaan en zou hij ook ten onrechte niet bereid zijn alle verloven in klinieken en tbs-instellingen in te trekken.</p>
<p>Volgens Markuszover heeft Dekker zijn krediet verspeeld; de PVV zegde daarom het vertrouwen in hem op. De motie van wantrouwen werd door een grote meerderheid verworpen; alleen Denk stemde ervoor. Kamerlid Azarkan vindt dat Dekker politiek verantwoordelijk is voor de fouten van de betrokken instanties.</p>
<h2>Vraag knaagt</h2>
<p>Eerder in het debat zei Dekker dat de vraag of Anne Faber nog had geleefd als er geen fouten waren gemaakt, ook aan hem aan knaagt. Hij noemde het een moeilijke vraag, waarop de rapporten geen antwoord geven. Ook de minister denkt dat de dader dan waarschijnlijk niet op die plek en op dat moment vrij rond had gelopen. "Maar zeker weten doen we het ook niet."</p>
<p>Dekker erkende dat de overheid is tekortgeschoten in de bescherming van de samenleving, en dat bij de behandeling en resocialisatie van Michael P. te weinig oog is geweest voor de risico's. Hij zei nog eens dat hij de nabestaanden van Anne Faber zijn verontschuldigingen heeft aangeboden.</p>
<h2>Alles doen om herhaling te voorkomen</h2>
<p>Dekker benadrukte dat hij als minister verantwoordelijk is voor de bescherming van de samenleving en dat hij politiek verantwoordelijk is voor alles wat zijn ambtenaren en zijn voorgangers hebben gedaan. Hij zei die verantwoordelijkheid in iedere vezel te voelen en dat hij vanaf dag 1 wist dat dit een van zijn belangrijkste opdrachten was.</p>
<p>"Ik wil deze klus gewoon afmaken. Het is mijn eer te na dat het gaat versloffen", zei Dekker.</p>
<p>De minister zei ook dat geen enkele maatregel de dood van Anne Faber ongedaan kan maken, maar hij wil wel alles doen om herhaling te voorkomen. Daarbij is 100 procent veiligheid niet te garanderen, voegde hij eraan toe. Het debat werd de hele dag bijgewoond door de nabestaanden van Anne, en door familieleden van Joost Wolters, de man die in de Amsterdamse metro werd neergestoken door iemand op onbegeleid verlof.</p>
