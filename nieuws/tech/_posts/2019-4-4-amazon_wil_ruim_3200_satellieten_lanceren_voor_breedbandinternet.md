---
title: "Amazon wil ruim 3200 satellieten lanceren voor breedbandinternet"
permalink: "2019-4-4-amazon_wil_ruim_3200_satellieten_lanceren_voor_breedbandinternet"
date: Thu, 04 Apr 2019 20:18:53 +0200
category: tech
externe_link: "https://nos.nl/l/2279037"
feature_image: "https://nos.nl/data/image/2019/04/04/541488/1008x567.jpg"
---

<p>Webwinkel Amazon wil ruim 3200 satellieten in de ruimte brengen voor het aanbieden van breedbandinternet overal ter wereld, met name in gebieden waar maar beperkte toegang tot internet is.</p>
<p>Bij de Internationale Telecommunicatie-unie ITU, die de lancering moet goedkeuren, zijn inmiddels documenten ingediend ter voorbereiding op het megaproject, dat de codenaam 'Project Kuiper' draagt. Het is genoemd naar de Nederlandse astronoom Gerard Kuiper, die in de vorige eeuw belangrijke ontdekkingen in de ruimte deed, zoals de eveneens naar hem genoemde Kuipergordel.</p>
<p>Er gingen al langer geruchten dat Amazon met een dergelijk project bezig is. De lancering van alle communicatiesatellieten gaat jaren duren en vele miljarden kosten, maar in het hoofdkantoor in Seattle wordt erop gerekend dat het een veelvoud gaat opleveren.</p>
<h2>Stad op Mars</h2>
<p>Wel staat Amazon in deze lucratieve markt een harde strijd te wachten met andere partijen. Facebook en Boeing werken aan een gezamenlijk plan, samen met een Luxemburgs satellietbedrijf. Ook SpaceX van Elon Musk en OneWeb zijn in de race.</p>
<p>De ambities van SpaceX reiken zelfs nog verder: dat bedrijf wil op den duur 12.000 communicatiesatellieten in de ruimte brengen. Musk, die gedurfde uitspraken niet schuwt, zegt de opbrengsten te willen gebruiken voor zijn plan om een stad op Mars te stichten.</p>
<p>De satellieten van Amazon gaan het gebied op aarde bestrijken tussen 56 graden noorderbreedte en 56 graden zuiderbreedte. Daar woont zo'n 95 procent van de wereldbevolking. Nederland ligt op 51 graden noorderbreedte.</p>
<p>Van de ruim 7,6 miljard mensen op de wereld heeft volgens een schatting van de Verenigde Naties de helft, een kleine 4 miljard mensen, geen toegang tot internet.</p>
<p>Wanneer Amazon met de dienst wil beginnen is nog onduidelijk. Ook is nog niet bekend wat het gebruik de consument zou gaan kosten.</p>
