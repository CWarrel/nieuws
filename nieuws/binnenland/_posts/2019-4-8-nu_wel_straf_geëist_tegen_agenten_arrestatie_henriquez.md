---
title: "Nu wel straf geëist tegen agenten arrestatie Henriquez"
permalink: "2019-4-8-nu_wel_straf_geëist_tegen_agenten_arrestatie_henriquez"
date: Mon, 08 Apr 2019 12:07:12 +0200
category: binnenland
externe_link: "http://feeds.nos.nl/~r/nosnieuwsbinnenland/~3/Z0GBsc7iuzc/2279540"
feature_image: "https://nos.nl/data/image/2017/12/21/439356/1008x567.jpg"
---

<p>In het hoger beroep tegen de twee agenten die betrokken waren bij de fatale aanhouding van Mitch Henriquez heeft het Openbaar Ministerie nu wel een straf geëist. In tegenstelling tot eerder gaat het OM uit van een causaal verband tussen het gebruikte geweld en de dood van Henriquez, vier jaar geleden in Den Haag.</p>
<p>De eis tegen beide agenten is een voorwaardelijke celstraf van een half jaar. Ook mogen ze als het aan het OM ligt twee jaar lang geen agent zijn. </p>
<p>De eis van zes maanden voorwaardelijk is gelijk aan het vonnis dat de rechtbank eind 2017 uitsprak, maar toen had het OM schuldigverklaring zonder straf geëist. Het wees toen op de onduidelijkheid over de precieze doodsoorzaak.</p>
<p>Deskundigen waren het er lang niet over eens of er een verband was met de nekklem, maar dat verband is volgens het OM nu wel aangetoond. Het baseert zich daarbij onder meer op een nieuw rapport, van de voorzitter van het Forensisch Medisch Genootschap.</p>
<p>Volgens de advocaat-generaal van het OM hebben de agenten de geweldsgrenzen overschreden en zijn ze schuldig aan mishandeling met de dood tot gevolg. De geëiste twee jaar ontzetting uit het ambt is omdat "niet valt uit te leggen dat ze weer in uniform de straat op kunnen".</p>
<h2>Impact</h2>
<p>De advocaat-generaal heeft overwogen om een onvoorwaardelijke celstraf te eisen, "gelet op het ernstige gevolg en de grote impact van de feiten". Maar mede op basis van eerdere zaken waarin agenten zijn vervolgd, viel de eis toch lager uit.</p>
<p>Morgen komt de verdediging aan het woord. Het gerechtshof doet uitspraak op 19 juni.</p><img src="http://feeds.feedburner.com/~r/nosnieuwsbinnenland/~4/Z0GBsc7iuzc" height="1" width="1" alt=""/>
