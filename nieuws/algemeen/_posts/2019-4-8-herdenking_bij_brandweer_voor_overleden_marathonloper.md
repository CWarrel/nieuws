---
title: "Herdenking bij brandweer voor overleden marathonloper"
permalink: "2019-4-8-herdenking_bij_brandweer_voor_overleden_marathonloper"
date: Mon, 08 Apr 2019 17:46:03 +0200
category: algemeen
externe_link: "https://nos.nl/l/2279581"
feature_image: "https://nos.nl/data/image/2018/07/11/486042/1008x567.jpg"
---

<p>Brandweerlieden in de regio IJsselland herdenken vanavond samen de deelnemer aan de marathon van Rotterdam die gisteren overleed. Volgens RTV Oost is het slachtoffer een 28-jarige vrijwilliger bij het brandweerkorps van Bathmen in Overijssel.</p>
<p>Wat er precies gebeurd is met de hardloper is nog onduidelijk. De veiligheidsregio IJsselland wil daarover geen mededelingen doen. Wel laat een woordvoerder weten dat het nieuws kwam als een schok. "Wij zijn bedroefd over zijn overlijden en wensen de nabestaanden veel sterkte."</p>
<p>De organisatie van de marathon van Rotterdam doet op verzoek van de familie van het slachtoffer ook geen mededelingen over de doodsoorzaak. "Onze organisatie wil haar diepste medeleven betuigen aan familie en nabestaanden", meldt de organisatie op haar website.</p>
<p>Bij de brandweerkazerne in Diepenveen hangt de vlag vandaag halfstok. Ook andere brandweerkorpsen betuigen hun medeleven.</p>
<p>Gisteren moesten drie deelnemers aan de marathon van Rotterdam worden gereanimeerd. Een van hen overleed 's middags in het ziekenhuis.</p>
<p>Volgens Vincent Aengevaeren, arts-onderzoeker aan het Radboudumc in Nijmegen, is het lopen van een marathon een flinke aanslag op het hart, maar is de kans op een hartstilstand klein. "Het gebeurt één tot twee keer per honderdduizend races", zegt hij tegen RTV Rijnmond.</p>
<p>Aengevaeren onderzoekt de effecten van sporten op het hart. "Tijdens een marathon is meer zuurstof in de spieren nodig om te zorgen dat je kunt rennen. Daarom pompt het hart meer bloed rond." In rust pompt het hart drie tot zes liter bloed per minuut rond, tijdens inspanning wordt dat vijftien liter per minuut en dat kan oplopen tot veertig liter per minuut. "Dat betekent dat een marathon lopen een langdurige zware inspanning is."</p>
<p>Na een marathon pompt het hart tijdelijk minder hard. "Dat heet cardiac fatigue. Het hart is dan vermoeid van de inspanning en heeft rust nodig", zegt Aengevaeren.</p>
<p>De temperatuur kwam gisteren boven de 20 graden uit. Hitte kan zorgen voor verschillende aandoeningen, zoals een levensbedreigende hitteberoerte. "In dat geval moeten mensen direct gekoeld worden. Ook is het zo dat de lopers nog niet gewend waren aan de warmte, waardoor het risico op deze aandoening groter was", zegt Aengevaeren.</p>
<p>De arts-onderzoeker benadrukt dat sporten, ondanks de risico's, gezond is. "Acuut wordt het risico op een hartstilstand wel verhoogd door sport, maar op de lange termijn verlaagt sporten het risico op hart- en vaatziekten."</p>
