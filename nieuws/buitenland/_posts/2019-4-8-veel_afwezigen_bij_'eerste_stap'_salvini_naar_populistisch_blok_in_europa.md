---
title: "Veel afwezigen bij 'eerste stap' Salvini naar populistisch blok in Europa"
permalink: "2019-4-8-veel_afwezigen_bij_'eerste_stap'_salvini_naar_populistisch_blok_in_europa"
date: Mon, 08 Apr 2019 09:55:57 +0200
category: buitenland
externe_link: "http://feeds.nos.nl/~r/nosnieuwsbuitenland/~3/rFrcb1Gfe1c/2279521"
feature_image: "https://nos.nl/data/image/2019/04/08/542272/1008x567.jpg"
---

<p>Als het aan de Italiaanse vicepremier Matteo Salvini ligt, is er vandaag een "eerste stap" gezet naar een nog op te zetten blok voor rechts-populistische partijen in het Europees Parlement.</p>
<p>Hij zei onder meer een coalitie te willen vormen met de partij van Marine Le Pen (Frankrijk). Volgens hem wordt dat een gebeurtenis waar Europa "de komende 30 jaar" nog plezier van zal hebben.</p>
<h2>Veel afwezigen</h2>
<p>Salvini is in eigen land met zijn Lega-partij populairder dan ooit. Hij hoopt dat momentum mee te nemen naar de Europese verkiezingen volgende maand, om dan in het Europees Parlement met andere partijen om een blok te vormen tegenover de gevestigde machten.</p>
<p>Zijn beoogde bondgenoot Le Pen was alleen niet aanwezig bij de groots opgezette bijeenkomst in een Milanees luxehotel. Net als veel van de twintig andere populistische partijen die door Salvini waren uitgenodigd, waaronder de Nederlandse partijen PVV en Forum voor Democratie.</p>
<p>Alleen de Duitse AfD, de Deense Vrijheidspartij en de nationalisten uit Finland zaten vandaag naast Salvini aan de persconferentietafel voor een bomvolle zaal met zeker 200 journalisten.</p>
<p>"Dat geeft aan dat er wel wat meer werd verwacht", zegt correspondent Mustafa Marghadi. En Salvini had volgens Marghadi waarschijnlijk ook op meer gerekend, getuige zijn reactie toen hij door een journalist werd bevraagd over de afwezigheid van Le Pen: "Hij reageerde ge√Ørriteerd met het scheldwoord ma che cazzo. Daar leek wel wat frustratie in te zitten."</p>
<p>Volgens Marghadi verkocht Salvini de bijeenkomst van vandaag meer als een aftrap van zijn plan om een rechts-populistisch blok op te zetten en niet zozeer als de presentatie van een concrete samenwerking.</p>
<p>Marghadi: "Straks wil hij dan op het Circus Maximus in Rome of wederom in Milaan een grote manifestatie organiseren en dan echt met een plan komen".</p>
<p>Volgens Marghadi is het niet vreemd dat er vooralsnog zo lauw wordt gereageerd op het voornemen van Salvini. "De leiders van deze partijen zijn allemaal ego's", zegt Marghadi. "Ze willen vooral de sterke man of vrouw zijn in eigen land. Allemaal hebben ze hun eigen belangen. En met al die haantjes is het lastig samenwerken, zo speculeren ze hier."</p><img src="http://feeds.feedburner.com/~r/nosnieuwsbuitenland/~4/rFrcb1Gfe1c" height="1" width="1" alt=""/>
