---
title: "Kunstenaar Christo pakt de Arc de Triomphe in"
permalink: "2019-4-3-kunstenaar_christo_pakt_de_arc_de_triomphe_in"
date: Wed, 03 Apr 2019 18:06:07 +0200
category: cultuur
externe_link: "https://nos.nl/l/2278877"
feature_image: "https://nos.nl/data/image/2019/04/03/541213/1008x567.jpg"
---

<p>De Bulgaars-Amerikaanse kunstenaar Christo (83) stort zich op de Arc de Triomphe in Parijs. Het wereldberoemde bouwwerk aan het westelijke eind van de Champs-Élysées is in april 2020 twee weken gehuld in blauwgrijs doek. Daar is 25.000 vierkante meter doek voor nodig en 7 kilometer rood touw.</p>
<p>Rond diezelfde tijd is er in het Centre Pompidou een expositie over een van de beroemdste projecten van Christo en zijn in 2009 overleden vrouw Jeanne-Claude: de Pont-Neuf-brug die het paar in 1985 in zandkleurig doek verpakte. In twee weken tijd kwamen daar drie miljoen mensen naar kijken.</p>
<p>Het inpakken van de Arc de Triomphe is een langgekoesterde wens. Christo en zijn vrouw kwamen in 1962 al op het idee. Bijna zestig jaar later komt het ervan.</p>
<p>Christo betaalt de kosten. Die hoopt hij terug te verdienen met de verkoop van de ontwerptekeningen en ander werk.</p>
<p>Andere projecten van Christo waren onder meer The Umbrellas in 1991 in Japan en de VS, Floating Piers in 2016 in Italië en Mastaba vorig jaar in Londen.</p>
