---
title: "'Meest tentoongestelde kunstenaar ter wereld' overleden"
permalink: "2019-4-5-'meest_tentoongestelde_kunstenaar_ter_wereld'_overleden"
date: Fri, 05 Apr 2019 07:13:01 +0200
category: cultuur
externe_link: "https://nos.nl/l/2279082"
feature_image: "https://nos.nl/data/image/2019/04/05/541557/1008x567.jpg"
---

<p>De man die Schilderen op nummer bedacht, is op 93-jarige leeftijd overleden. Dan Robbins werkte als ontwerper voor een verfbedrijf toen hij eind jaren 40 het concept bedacht, waarbij amateurschilders een genummerd patroon met bijgeleverde verf kunnen inkleuren.</p>
<p>Robbins werd geïnspireerd door de werkwijze van Leonardo da Vinci, die genummerde vlakken gebruikte om zijn leerlingen het ambacht bij te brengen.</p>
<p>Zijn baas zag niks in Robbins eerste suggestie, een abstract stilleven. Met landschappen, paardenportretten en puppy- en kattenplaatjes werd het idee een hit in de jaren 50.</p>
<h2>Geestdodende vrijetijdsbesteding</h2>
<p>Robbins leverde zelf de eerste tekeningen, later namen andere ontwerpers het werk over. Wereldwijd werden er vele miljoenen sets van verkocht. "We zeggen altijd dat pa de meest tentoongestelde kunstenaar ter wereld is", zegt zijn zoon.</p>
<p>Critici deden het af als commerciële kitsch. "Geestdodende vrijetijdsbesteding" waarbij "alles wordt voorgekauwd", oordeelden Nederlandse kunstliefhebbers toen de eerste sets eind jaren 70 hier op de markt kwamen.</p>
<p>Het commentaar deerde Robbins niet, voor hem telde het plezier van zijn klanten. "Ik heb nooit gezegd dat het kunst is", riposteerde hij. "Maar iemand die anders geen kwast zou oppakken, krijgt nu wel die ervaring."</p>
