---
title: "Maureen (36) heeft 6000 afleveringen van GTST gezien 'Voelt echt als vriendschap'"
permalink: "2019-4-5-maureen_(36)_heeft_6000_afleveringen_van_gtst_gezien_'voelt_echt_als_vriendschap'"
date: Fri, 05 Apr 2019 19:50:28 +0200
category: cultuur
externe_link: "https://nos.nl/l/2279187"
feature_image: "https://nos.nl/data/image/2019/04/05/541706/1008x567.jpg"
---

<p>Al bijna 30 jaar klinkt de bekende jingle van Goede tijden slechte tijden (GTST) rond 20.00 uur in menig woonkamer in Nederland. Vanavond is de 6000ste aflevering van de soap te zien, maar is deze gedramatiseerde versie van het 'echte leven' nog houdbaar?</p>
<p>Als het aan de 36-jarige Maureen Hendriks ligt, die alle 6000 afleveringen heeft gezien, zeker. "Ik was ongeveer 7 jaar oud, en ik keek samen met mijn moeder de eerste aflevering. Het was zo spannend." Nu nog steeds hebben Hendriks en haar moeder veel contact over de serie. "Ja, dan bellen we en zeg ik: o, wat vind jij toch hiervan? En waarom doen ze dit toch?"</p>
<h2>Herkenbaar</h2>
<p>Voor Hendriks is vooral het herkenbare van de serie waarom ze elke dag weer kijkt. "Je kan het zelf ook allemaal meemaken. Zo was Sjors zwanger toen ik ook zwanger was en bevielen we tegelijk van een kind. Zo werd het echt alsof ik haar kende. En ook met Nina, die deelt zoveel op Instagram, het voelt echt als een vriendschap."</p>
<p>Die vriendschap zorgt ervoor dat Hendriks elke dag weer met een kopje thee op de bank naar de soap kijkt. "Als de kinderen naar bed zijn, zeg ik tegen mijn man: ga nu maar douchen. Dan doe ik de deur dicht en denk ik: 'ahh, lekker, eindelijk weer Goede tijden."</p>
<p>Voor Sander van der Weerden (32), voorzitter van de GTST-fanclub, is de serie natuurlijk ook belangrijk. "Het zit er gewoon ingebakken bij veel mensen. Je kan even de wereld vergeten en het brengt leuke gesprekken voort", zegt Van der Weerden ('niet alle 6000 afleveringen gezien, maar wel veel'). "Ik kijk het al bijna zolang als het op tv is. Het is met de paplepel ingegoten. Vroeger zat ik met mijn ouders op de bank: eerst het nieuws kijken en daarna GTST. Dat doe ik nu nog steeds."</p>
<p>De kijkcijfers zijn sinds 2015 van gemiddeld 1,8 miljoen kijkers gedaald naar 800.000 kijkers per dag. Overigens zijn de kijkcijfers van Videoland, waar ook de serie wordt aangeboden, daar niet bij opgeteld. Die cijfers wil RTL niet openbaar maken.</p>
<p>Toch is GTST nog steeds een vaste waarde voor RTL, zegt mediaverslaggever Gudo Tienhooven (AD). "In deze tijd is het vooral belangrijk dat tijdens de 'oorlog met SBS' de ene omroep meer kijkers heeft dan de ander. En daar wint RTL dus. Een sterke vooravond is de voedingsbodem voor de rest van de avond, zo kan je je kijkers vasthouden."</p>
<p>Maar dat voor de tv zitten tijdens de vooravond gebeurt steeds minder. Dat veranderende kijkgedrag is volgens Tienhooven ook een van de oorzaken voor de dalende kijkcijfers. "In het Netflix-tijdperk kijken we op ons eigen tempo en is er ontzettend veel keuze. Dan is zo'n soap waar je telkens moet wachten op een half uurtje opeens trage kost. En niet meer helemaal van deze tijd. Ook al kan je vooruitkijken op platforms als Videoland (het online demand-platform van RTL)."</p>
<p>Ook scoort de soap waarschijnlijk beter bij de oudere doelgroep dan de jongere doelgroep, zegt Tienhooven. "Een soap oogt toch wel oubollig als je het vergelijkt met Netflix-series. Dan zie je de wat knullige interieurtjes van GTST en dat is niet meer heel flitsend anno 2019. Misschien is de vorm van een soapserie langzaam achterhaald aan het worden, zeker bij jongeren. Die zijn veel flitsender, sneller en gelikter gewend."</p>
<h2>'Vroeger was GTST meer fantasie dan werkelijkheid'</h2>
<p>Een andere oorzaak voor de dalende kijkcijfers is de inhoud, zegt Tienhooven. "Het is inhoudelijk een beetje voorspelbaar geworden. Mensen weten inmiddels wel hoe de radartjes daar draaien. Het zou misschien slim zijn om daar eens nieuwe schrijvers aan het werk te zetten." Daar is fanclubvoorzitter-Van der Weerden het deels mee eens. "We merken aan de, vooral oudere generatie, fans dat ze juist terug willen naar vroeger. Ze balen dat er bijvoorbeeld zoveel maatschappelijke onderwerpen in de soap voorkomen."</p>
<p>Ook het doel van RTL om jongere kijkers te trekken, valt niet goed bij de oudere kijkers, zegt Van der Weerden. "Dan heb je opeens weer een puberprobleem in de serie. Dat wekt bij fans veel weerstand op."</p>
<p>Dat was vroeger helemaal niet het geval, toen was het gewoon spannend, gaat hij verder. "Tien jaar geleden was er veel meer fantasie dan werkelijkheid en nu willen de makers vooral werkelijkheid. Dat levert maatschappelijk beladen onderwerpen op, daar zit de GTST-kijker niet op te wachten. De kijkers willen juist even uit de realiteit zijn."</p>
<h2>De toekomst</h2>
<p>RTL laat weten altijd bezig te zijn met de vraag hoe meer kijkers bereikt kunnen worden. "We hebben een toekomstplan voor GTST, daar zijn we heel druk mee bezig, maar ik kan er nog niets officieels over zeggen. Binnenkort wordt daar meer over bekend. GTST is een van de belangrijkste merken van RTL, dus dit programma heeft onze prioriteit", laat een woordvoerder weten.</p>
<p>Vanavond is de 6000ste aflevering te zien: een minifilm die is opgenomen is in Lapland. Een opmerkelijke zet is de 'nieuwe vorm' van de minifilm. "Het is zo gemaakt dat als je Goede tijden slechte tijden een tijdje niet hebt gezien je nu weer kan instromen. Als je er een tijdje uit ligt, heb je niet het idee dat je iets hebt gemist."</p>
<p>Hendriks en Van der Weerden liggen er in ieder geval niet uit. En ook Tienhooven begrijpt de kijkers wel. "De mensen in een soap worden onderdeel van je eigen leven. Het heeft een verslavende werking. In 30 jaar tijd is er zo'n enorme fanbase opgebouwd, de harde kern zal altijd blijven." Dat bevestigt Van der Weerden. "Ook al wordt het format veranderd, ook al gaat de serie alleen online verder, de echte fans zullen nooit weggaan."</p>
