---
title: "Iron Maiden-zanger Bruce Dickinson ereburger van Sarajevo"
permalink: "2019-4-6-iron_maiden-zanger_bruce_dickinson_ereburger_van_sarajevo"
date: Sat, 06 Apr 2019 16:20:16 +0200
category: cultuur
externe_link: "https://nos.nl/l/2279283"
feature_image: "https://nos.nl/data/image/2019/04/06/541846/1008x567.jpg"
---

<p>Iron Maiden-zanger Bruce Dickinson is door de burgers van de Bosnische hoofdstad Sarajevo uitgeroepen tot ereburger. Dickinson krijgt de onderscheiding vanwege een concert dat hij gaf toen Sarajevo tijdens de Bosnische oorlog werd belegerd door Bosnisch-Servische troepen.</p>
<p>"De komst van meneer Dickinson naar Sarajevo in 1994 was een van de momenten waarop we ons in Sarajevo realiseerden dat we het zouden overleven, dat de stad zou overleven en dat BosniÃ« en Herzegovina zou overleven", zei burgemeester Abdulah Skaka, die de onderscheiding aan Dickinson uitreikte.</p>
<p>De stad werd in die periode zwaar gebombardeerd door Bosnisch-Servische troepen. Toch kwam de heavymetalzanger, samen met vier bandleden (niet van Iron Maiden) naar de stad om de inwoners met een concert een hart onder de riem te steken.</p>
<p>In 2016 werd over dit unieke concert de documentaire Scream for me Sarajevo gemaakt. Bekijk de trailer hieronder.</p>
<p>Dickinson noemde het ereburgerschap "een grote eer". "In een wereld waar dingen maar ongeveer 5 seconden duren op sociale media herinneren mensen zich dit nog steeds. Dat is echt bijzonder", zei hij terwijl hij door het centrum van de stad liep waar hij mensen begroette en handtekeningen uitdeelde.</p>
<p>In de Bosnische oorlog (1992-1995) kwamen in Sarajevo meer dan 11.000 mensen om het leven, onder wie 1600 kinderen.</p>
