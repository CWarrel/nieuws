---
title: "Kirmiziyüz laat met overdonderend stuk zien dat hij nog lang niet klaar is met afkomst ★★★★★"
permalink: "2019-4-7-kirmiziyüz_laat_met_overdonderend_stuk_zien_dat_hij_nog_lang_niet_klaar_is_met_afkomst_★★★★★"
date: Sun, 07 Apr 2019 16:07:54 GMT
categories: 
- entertainment 
- cultuur 
externe_link: "https://www.volkskrant.nl/nieuws-achtergrond/sadettin-kirmiziyuz-laat-met-een-overdonderende-voorstelling-zien-dat-hij-nog-lang-niet-is-uitgesproken-over-afkomst~bf99d4ac/"
---

Sadettin Kirmiziyüz dacht dat hij er klaar mee was, maar hij is er nog lang niet klaar mee. In zijn nieuwste voorstelling Citizen K. moet de theatermaker het wederom hebben over zijn identiteit, over opgroeien met een Turkse achternaam in Zutphen, over het racisme en de eenzaamheid. Na een reeks voorstellingen over zijn Turks-Nederlandse familie en de gelauwerde solo De Radicalisering van Sadettin K. (2015) – wat ‘een aller-, aller-, allerlaatste voorstelling over afkomst, identiteit en migratie’ heette te zijn – staat hij toch weer op het podium met een autobiografische voorstelling over afkomst. Want het houdt nooit op. ‘Hoeveel bier ik ook naar binnen giet, hoe vaak ik ook met mes en vork en links zal eten, hoe netjes ik ook zal praten, dit is wat ik altijd zal zijn. Een Turkse moslim, kind van migranten, een excuusallochtoon, een subsidieturk, een theatermaker met niet-westerse achtergrond …’
