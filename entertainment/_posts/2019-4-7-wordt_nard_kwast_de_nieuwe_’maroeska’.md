---
title: "Wordt Nard Kwast de nieuwe ’Maroeska’"
permalink: "2019-4-7-wordt_nard_kwast_de_nieuwe_’maroeska’"
date: Sun, 07 Apr 2019 23:29:33 +0200
category: entertainment
externe_link: "https://www.telegraaf.nl/entertainment/3408852/wordt-nard-kwast-de-nieuwe-maroeska"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/78d8bf08-597f-11e9-a9d4-02d2fb1aa1d7.jpg"
---

<p class="intro">Half Heel Holland Bakt-kijkend Nederland stond op zijn achterste poten toen bleek dat deelneemster Maroeska Metz al lang succesvol een cateringbedrijf runde; dat gaf haar volgens hen een oneerlijke voorsprong op de andere bakkers gaf. Nu ontdekt iemand na de finale van Project Rembrandt dat één van de finalisten ’Rembrandt-reproducties in opdracht maakt’.</p> <p>Vooraf aan de finale-uitzending van de schilderwedstrijd Project Rembrandt zondagavond gooide Nard Kwast al hoge ogen als potentiële winnaar. Velen waren op Twitter laaiend enthousiast over zijn kunnen. Hij wint dan ook de technische opdracht in de finale-aflevering.</p><p>Een oplettende kijker merkt vervolgens op Twitter op: „Het is erg goed, maar nu lees ik net op zijn website dat hij Rembrandt reproducties in opdracht maakt???”</p><p>Een kijkje op zijn website leert dat hij zich inderdaad aanbiedt als kunstschilder in klassieke schilderkunst en laat weten dat hij in opdracht schilderijen maakt met gebruikte technieken en materialen van de oude meesters. ’ Daarnaast schilder ik hoogwaardig geschilderde reproducties van oude meesters als Rembrandt van Rijn’.</p><p>In de uitzendingen werd de man die zijn naam volgens grapjassen al meehad vooral neergezet als ambtenaar, hij werkt bij de gemeente Arnhem. Toch doet de omroep bij de omschrijving van de kandidaten op de website van het programma niet geheimzinnig over zijn ervaring. Daar staat te lezen dat Kwast vanaf zijn twintigste is gaan schilderen en ’af en toe’ reproducties maakt van ’bekende schilderijen die hij ook verkoopt’.</p><p>Overigens vergaat het Maroeska Metz intussen niet slecht en kan Privé morgen een nieuwe stap in haar professionele leven onthullen.</p>
