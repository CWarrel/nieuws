---
title: "Fans Michael Jackson in actie tegen McDonald’s"
permalink: "2019-4-8-fans_michael_jackson_in_actie_tegen_mcdonald’s"
date: Mon, 08 Apr 2019 08:02:59 +0200
category: entertainment
externe_link: "https://www.telegraaf.nl/entertainment/3409305/fans-michael-jackson-in-actie-tegen-mc-donald-s"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3debd002-59c4-11e9-a56a-02c309bc01c1.jpg"
---

<p class="intro">Fans van Michael Jackson voeren maandagochtend actie bij het hoofdkantoor van McDonald’s Nederland in Amsterdam. Ze zijn verontwaardigd omdat McDonald’s vorige week bij het filiaal in Best een standbeeld van Michael Jackson verwijderde. Het beeld stond er al 23 jaar.</p> <p>Aanleiding voor het verwijderen van het standbeeld is de documentaire Leaving Neverland waarin twee mannen de King of Pop beschuldigen van seksueel misbruik. De fans noemen deze film eenzijdig. De fans zetten hun verontwaardiging kracht bij door om 10.00 uur met een vrachtauto naar McDonald’s te rijden met daarop de tekst ’Michael Jackson is onschuldig - Ken de feiten’ en een verwijzing naar de website mjinnocent.com. Het mobiele billboard doet daarna op de route tevens Paradiso aan. Het poppodium annuleerde onlangs een tribute-voorstelling rondom Michael Jackson.</p><p>„McDonald’s geeft aan dat ze vrezen dat Michael Jackson ook onprettige gevoelens bij klanten op kan roepen. De film Leaving Neverland is echter ongelooflijk eenzijdig, alleen gebaseerd op verklaringen van twee mannen, en juridisch niet hard te maken”, staat in een persverklaring van de Nederlandse fans van MJ Innocent. Ze vinden het besluit van McDonald’s te snel, zeker nu aan het licht is gekomen dat de documentaire tegenstrijdigheden bevat. De fans hadden liever gezien dat McDonald’s met hen in gesprek was gegaan om gezamenlijk een oplossing te zoeken. „Helaas heeft McDonald’s er voor gekozen het beeld in alle stilte te verwijderen.”</p><p>Het beeld in Best werd jaarlijks bezocht door duizenden mensen die hiervoor speciaal naar Best kwamen, ook vanuit Duitsland, België en Frankrijk.</p>
