---
title: "Vliegtuig vliegt naar verkeerde bestemming en dat is 'vrij uniek'"
permalink: "2019-3-25-vliegtuig_vliegt_naar_verkeerde_bestemming_en_dat_is_'vrij_uniek'"
date: Mon, 25 Mar 2019 19:52:33 +0100
categories: 
- entertainment 
- opmerkelijk 
externe_link: "https://nos.nl/l/2277577"
feature_image: "https://nos.nl/data/image/2019/03/25/539409/1008x567.jpg"
---

<p>Het moet een gekke gewaarwording zijn geweest voor de passagiers die vanochtend op een vlucht van British Airways naar D端sseldorf zaten. Bij het inzetten van de landing kondigde een van de piloten aan dat ze binnen een minuut of twintig aan de grond zouden staan in Schotland.</p>
<p>"In eerste instantie dacht iedereen dat het een grapje was", zegt een van de passagiers tegen de BBC. Maar even later staat het vliegtuig wel degelijk op de luchthaven van Edinburgh. Het is geen uitwijkmanoeuvre, wel een zeldzame misser. De piloten ontdekten pas na de landing dat ze eigenlijk naar D端sseldorf, in Duitsland, hadden moeten vliegen. "Ze vroegen of passagiers die naar D端sseldorf hadden gewild, hun hand konden opsteken. Iedereen stak z'n hand op."</p>
<p>De vlucht vertrok vanochtend rond 07.30 uur vanaf luchthaven London City en werd uitgevoerd door de Duitse luchtvaartmaatschappij WDL Aviation. Die maatschappij voert via een leaseconstructie met enige regelmaat vluchten uit voor British Airways. De maatschappijen hebben onderling contact om uit te zoeken hoe het kon gebeuren dat de piloten van WDL een verkeerd vluchtplan hadden.</p>
<p>Volgens luchtvaartdeskundige Hans Heerkens van de Universiteit Twente is het 'vrij uniek' dat een vliegtuig per ongeluk naar de verkeerde bestemming vliegt.</p>
<p>"Eind jaren 80 is er een keer een toestel van de Amerikaanse maatschappij Northwestern in Brussel geland, terwijl de piloten dachten dat ze op de luchthaven van Frankfurt waren aangekomen. Die piloten gingen zelf in de fout. In het geval van vanochtend hebben de piloten de vlucht in principe goed uitgevoerd, ze dachten op de een of andere manier echt dat ze naar Edinburgh moesten."</p>
<p>Het blijft gissen waar het precies is misgelopen. Het zou kunnen zijn dat de planningsafdeling van British Airways de extern ingehuurde piloten een verkeerd vliegplan heeft doorgegeven.</p>
<p>British Airways zegt dat de veiligheid van de passagiers niet in gevaar is geweest. De luchtvaartdeskundige durft dat wel te geloven. "Ik denk dat het een verbijsterende samenloop van omstandigheden is geweest, maar geen onveilige situatie. Het is vooral een grappig verhaal. De Europese luchtvaartautoriteit, EASA, zal er vast een onderzoek aan wijden."</p>
<p>Uiteindelijk zijn alle passagiers volgens de luchtvaartmaatschappij op de juiste bestemming aangekomen. Het toestel vloog na een paar uur in Edinburgh door naar D端sseldorf.</p>
