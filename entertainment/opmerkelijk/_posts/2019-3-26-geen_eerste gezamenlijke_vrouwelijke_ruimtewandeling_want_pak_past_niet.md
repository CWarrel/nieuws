---
title: "Geen eerste gezamenlijke vrouwelijke ruimtewandeling, want pak past niet"
permalink: "2019-3-26-geen_eerste gezamenlijke_vrouwelijke_ruimtewandeling_want_pak_past_niet"
date: Tue, 26 Mar 2019 15:42:38 +0100
categories: 
- entertainment 
- opmerkelijk 
externe_link: "https://nos.nl/l/2277675"
feature_image: "https://nos.nl/data/image/2019/03/26/539521/1008x567.jpg"
---

<p>Er zou geschiedenis geschreven worden door de Amerikaanse astronauten Anne McClain en Christina Koch. Aankomende vrijdag zouden de twee voor het eerst een volledig vrouwelijke ruimtewandeling uitvoeren. Maar dat gaat niet door, maakte NASA gisteren bekend. Er ontbreekt een ruimtepak in de juiste maat.</p>
<p>McClain had op aarde nog maat L, maar in de ruimte past dat pak haar niet meer en heeft ze maat M nodig. Op het ISS-ruimtestation, waar McClain en Koch momenteel een missie uitvoeren, is er daar maar een van.</p>
<p>De vrouwen zouden aankomende vrijdag samen enkele lithium-ion-batterijen installeren voor de zonnepanelen aan de buitenkant van het ruimtestation. "Maar na overleg met McClain en Hague hebben we dat besloten aan te passen, deels vanwege de afwezigheid van een passend ruimtepak", schrijft de NASA in een verklaring. "McClain kwam er tijdens de eerste wandeling achter dat een torso in maat M, het 'shirt' van het ruimtepak, haar het beste past. Omdat er slechts één torso in die maat beschikbaar is, zal Koch het dragen."</p>
<p>Zo'n ruimtewandeling dient verschillende doelen, schrijft NASA. Zo kunnen astronauten wetenschappelijke experimenten uitvoeren en testen ze nieuwe apparatuur. </p>
<p>McClain en Koch zijn de dertiende en de veertiende vrouw ooit die een ruimtewandeling maken. Beiden werden in 2013 aangenomen voor het 'klasje' van de NASA, waarin kandidaten getraind worden tot astronaut. Van de negen potentiële astronauten, geselecteerd uit ruim 6100 sollicitanten, zijn er vier vrouw.</p>
<p>Op 8 april vindt de derde en laatste ruimtewandeling plaats, die ongeveer zeven uur zal duren. McClain verlaat dan nogmaals het ruimteschip, samen met de Canadese David-Saint Jacques.</p>
<p>Eerder maakten we onderstaande special waarin astronaut André Kuipers vertelt over ruimtestation ISS. Welke experimenten worden er uitgevoerd? En hoe is het leven aan boord?</p>
