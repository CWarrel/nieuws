---
title: "'Teruggevonden jongen van 14' blijkt 23-jarige crimineel"
permalink: "2019-4-5-'teruggevonden_jongen_van_14'_blijkt_23-jarige_crimineel"
date: Fri, 05 Apr 2019 08:36:08 +0200
categories: 
- entertainment 
- opmerkelijk 
externe_link: "https://nos.nl/l/2279091"
feature_image: "https://nos.nl/data/image/2019/04/05/541581/1008x567.jpg"
---

<p>Even dacht de familie van de vermiste Timmothy Pitzen uit de Amerikaanse staat Illinois dat hun nachtmerrie na bijna acht jaar voorbij was.</p>
<p>500 kilometer verderop, in Kentucky, hadden agenten woensdag een jongeman van straat gehaald. Die gaf zich uit voor de nu 14-jarige Pitzen en vertelde hun dat hij zojuist was ontsnapt aan twee mannen, die hem al die jaren gevangen hadden gehouden.</p>
<p>Gistermiddag bleek het een grote leugen. Na een dna-test stelde de FBI vast dat ze te maken hadden met Brian Rini, een 23-jarige crimineel met een lang strafblad. Hij was net vorige maand vrijgelaten uit de gevangenis. Het is nog niet duidelijk of hij voor zijn bedrog wordt vervolgd.</p>
<p>De familie van Pitzen reageerde verslagen. "Het is net alsof we die dag opnieuw beleven", zei een tante over de dag dat Pitzen verdween. "Het is verschrikkelijk. We zaten vreselijk in spanning, hoopvol en bang. Het was allemaal zo vermoeiend", zei Pitzens grootmoeder. "Ook Timmothy's vader is weer helemaal van streek", aldus de tante.</p>
<p>Ook de politie in Illinois was teleurgesteld, maar zag toch een lichtpuntje. "Er is hernieuwde interesse in de zaak. Het is goed dat mensen het er weer over hebben", zei een woordvoerder. Hij deed een oproep aan het publiek om met tips te komen.</p>
<p>De 6-jarige Timmothy Pitzen verdween in mei 2011 nadat zijn moeder hem uit school had gehaald. De dagen erna bezochten ze een dierentuin en een waterpretpark, waarna de vrouw zichzelf van het leven beroofde.</p>
<p>In een afscheidsbriefje schreef ze dat haar zoon veilig was bij mensen die van hem zouden houden en voor hem zouden zorgen. "Jullie zullen hem nooit vinden", schreef ze erbij.</p>
