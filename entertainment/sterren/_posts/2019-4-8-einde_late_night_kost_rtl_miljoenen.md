---
title: "Einde Late Night kost RTL miljoenen"
permalink: "2019-4-8-einde_late_night_kost_rtl_miljoenen"
date: Mon, 08 Apr 2019 12:43:52 +0200
categories: 
- entertainment 
- sterren 
externe_link: "https://www.telegraaf.nl/entertainment/3410963/einde-late-night-kost-rtl-miljoenen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3e7b90a8-59eb-11e9-b141-0218eaf05005.jpg"
---

<p class="intro">Het besluit om te stoppen met RTL Late Night met Twan Huys betekent voor RTL een miljoenenstrop. Dat erkende RTL-baas Sven Sauvé maandag in het NPO Rado 1-programma 1 op 1 met Sven Kockelmann.</p> <p>„Ik weet niet precies wat dit avontuur ons heeft gekost. Dat zou een goede berekening waard zijn. Ik vind het eigenlijk niet zo heel relevant”, zei Sauvé. „Het was een nieuw avontuur voor ons en het is vooral betreurenswaardig dat het niet gelukt is. Maar het loopt wel richting de miljoenen, ja.” Volgens de CEO van RTL gaat het dan vooral om gederfde reclame-inkomsten. Ook moest het contract van Twan Huys en de studiolocatie worden afgekocht. „We hebben daar een nette regeling voor en op die manier kan het snel geregeld zijn”, aldus Sauvé.</p><p>Begin maart trok RTL de stekker uit Late Night. Dat ging in goed overleg, zei Sauvé. Hij wilde de daadwerkelijke beslissing wanneer het zou gebeuren aan Huys laten, maar gezamenlijk werd al snel besloten om snel te schakelen en binnen een dag de geflopte talkshow van de buis te halen. „Een slim besluit, als ik er zo op terugkijk.”</p><p>Deur blijft open</p><p>De kritiek dat er te veel lichte onderwerpen aan tafel werden behandeld, deelde Sauvé niet. Uit eigen onderzoek bleek juist dat die onderwerpen scoorden bij het publiek. Toch zag Sauvé ook wel dat het soms ’wrong’ bij Twan Huys, die als journalist wel wat meer gewend was dan alleen entertainmentonderwerpen. „We hebben er veel analyses op losgelaten maar ik denk dat het een mix is en zeker niet één oorzaak”, aldus Sauvé over de reden dat het programma niet werkte. „Als het één oorzaak was dan hadden we het wel opgelost. Maar laten we eerlijk zijn: de concurrentie was moordend.”</p><p>Voor Twan Huys is het een pijnlijk hoofdstuk, zeker omdat het zijn jongensdroom was, stelde Sauvé verder. De verstandhouding met de presentator is echter nog altijd goed. Sauvé sluit dan ook niet uit dat Huys ooit weer iets gaat presenteren voor RTL. „We zijn niet concreet in gesprek maar de deur staat wagenwijd open. Dat geldt voor iedereen met een goed idee. Wij sluiten niks of niemand uit. Als het maar goede programmamakers zijn.”</p>
