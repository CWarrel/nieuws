---
title: "Week voor de Gezonde Jeugd '1 op de 7 kinderen is te zwaar'"
permalink: "2019-3-8-week_voor_de_gezonde_jeugd_'1_op_de_7_kinderen_is_te_zwaar'"
date: Fri, 08 Mar 2019 23:36:58 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/XUY0xMr99ng/2275112"
feature_image: "https://nos.nl/data/image/2019/03/08/535646/1008x567.jpg"
---

<p>Koning Willem-Alexander heeft vandaag het startsein gegeven voor de Week voor de Gezonde Jeugd, in de Werkspoorkathedraal in Utrecht. Doel van de week: het stimuleren van een gezonde leefstijl voor kinderen.</p>
<p>Hiervoor worden allerlei activiteiten georganiseerd op scholen, verenigingen en in buurthuizen. Dat is volgens de initiatiefnemer Jongeren Op Gezond Gewicht (JOGG) hard nodig, want één op de zeven Nederlandse kinderen is te zwaar.</p>
<p>"Een shocking cijfer", vindt Marjon Bachra, directeur van JOGG. Haar zorgen gaan niet zozeer om het overgewicht zelf, maar om de risico's die dit met zich meebrengt. "De kans op allerlei ziektes, zoals hart -en vaatziekten, bepaalde vormen van kanker en diabetes wordt groter."</p>
<h2>Depressie</h2>
<p>Ook moeten de psychische gevolgen volgens Bachra niet over het hoofd gezien worden. "Die zijn enorm. Als een kind te zwaar is, heeft het vaak te maken met pesterijen en buitensluiting. En uiteindelijk leidt dit vaak tot depressies."</p>
<p>"Tijdens de Week voor de Gezonde Jeugd laten we zien hoe leuk het kan zijn om gezond te leven. En hoe lekker je erdoor in je vel kunt gaan zitten", vertelt Bachra. En jong geleerd, is oud gedaan, vindt ze.</p>
<p>De koning gaf samen met kinderen van de Juvat Dance Academy het startsein voor de week. Vrolijk dansend gaven de kinderen een estafettestokje door, dat bij de koning belandde. Hoe dat precies ging, zie je in deze video:</p>
<p>"Als we op deze voet doorgaan, heeft in 2040 ruim 60 procent van de volwassenen in Nederland overgewicht". Amerikaanse taferelen, noemt Bachra het. Overgewicht en obesitas zijn in dat land al jaren een groot probleem. "Er moet een trendbreuk komen, zodat het percentage van mensen met overgewicht in Nederland juist naar beneden gaat. We moeten weer gezond opgroeien", zegt ze.</p>
<h2>'Ongezond is de norm'</h2>
<p>Bachra stelt dat de eerste stap naar verandering het mogelijk maken van gezonde keuzes is. "Mijn dochter zit sinds kort op voetbal en bij haar in de kantine is het aanbod dramatisch. Ik kan haar daar niet iets gezonds geven."</p>
<p>Broodjes kroket en ongezonde sportdrankjes vliegen daar volgens haar als warme broodjes over de toonbank en na een overwinning krijgen de meisjes een schaal bitterballen. "Het is in onze cultuur heel gebruikelijk om het ongezonde de norm te laten zijn. We moeten er dus niet alleen voor zorgen dat de gezonde keuze mogelijk is, maar deze moet ook logisch zijn."</p>
<h2>'Het probleem ligt niet bij het kind'</h2>
<p>Om een gezonde leefstijl te stimuleren, richt Jongeren Op Gezond Gewicht zich op de omgeving van het kind. "Want bij het kind zelf ligt het probleem vaak niet", legt Bachra uit.</p>
<p>Waar de omgeving volgens de stichting uit bestaat? Thuis, de school, de buurt, op plekken waar aan vrijetijdsbesteding wordt gedaan zoals sportkantines, op het werk en ook de media worden niet buiten beschouwing gelaten. "Het is een complex probleem en de oplossing is dan ook niet makkelijk."</p>
<p>Jongeren Op Gezond Gewicht werkt momenteel samen met een derde van de Nederlandse gemeentes om hun doelstelling te bereiken. Samen met de gemeentes benaderen ze onder meer supermarkten en sportverenigingen, die in die omgeving actief zijn. Daarmee maken ze afspraken om de omgeving gezonder te maken. "Het is belangrijk dat iedereen zijn steentje bijdraagt en zijn verantwoordelijkheid neemt", vindt Bachra. Er is nu, na jaren werk, ook resultaat te zien: in 25 gemeentes is het BMI onder de jeugd verlaagd.</p><img src="http://feeds.feedburner.com/~r/nosnieuwskoningshuis/~4/XUY0xMr99ng" height="1" width="1" alt=""/>
