---
title: "Stroomhalsbanden bij honden vanaf volgend jaar verboden"
permalink: "2019-4-4-stroomhalsbanden_bij_honden_vanaf_volgend_jaar_verboden"
date: Thu, 04 Apr 2019 05:35:10 +0200
category: politiek
externe_link: "https://nos.nl/l/2278942"
feature_image: "https://nos.nl/data/image/2019/04/04/541338/1008x567.jpg"
---

<p>Honden trainen of in het gareel houden door ze op afstand via een halsband een schok te geven, zit er vanaf volgend jaar niet meer in. Minister Schouten van Landbouw, Natuur en Voedselkwaliteit gaat het gebruik van stroomhalsbanden bij honden verbieden, schrijft ze aan de Tweede Kamer. Ze wil dat het verbod op 1 juli 2020 ingaat.</p>
<p>Volgens de minister is gebleken dat de stroomhalsband "behoorlijk leed veroorzaakt" bij de hond. Ze had eigenlijk alleen met strengere regels willen komen, maar schrijft dat ze door nieuw wetenschappelijk onderzoek toch met een totaalverbod komt.</p>
<p>Bij de overheid wordt nu ook nog gebruik gemaakt van de stroomhalsbanden. Defensie en politie gebruiken ze om speurhonden te trainen. Defensie is er inmiddels mee gestopt, de politie gaat nog even door bij een beperkte groep honden. Op termijn zal helemaal worden afgestapt van de stroomhalsband.</p>
<p>De verkoop van de halsbanden wordt overigens niet aan banden gelegd, alleen het gebruik ervan.</p>
<h2>Stressvol</h2>
<p>Hondenkenner Martin Gaus is blij dat de stroomhalsbanden straks verboden worden. "Als een hond niet alleen thuis kan zijn, of bijvoorbeeld trekt aan de lijn, wil een eigenaar dat afleren. Maar als het dier niet alleen kan zijn, heeft hij stress. Als je hem met een stroomstoot gaat behandelen, krijgt hij nog meer stress, dan maak je hem doodongelukkig", zegt hij in het NOS Radio 1 Journaal.</p>
<p>Gaus is zelf geen voorstander van een totaalverbod. Hij zegt dat in specifieke gevallen de banden wel een uitkomst kunnen zijn, bijvoorbeeld voor het trainen van honden in de jacht, maar dat moet dan door experts worden gedaan. "Maar in de winkel aan de consumenten verkopen, nee dat is echt een taboe."</p>
<h2>Doorgefokte designerkat</h2>
<p>Minister Schouten gaat ook optreden tegen misstanden bij het doorfokken van raskatten. "Het creëren van nieuwe rassen voor het plezier van de mens, zonder inachtneming van de consequenties voor het dier, toont mijns inziens geen respect voor de integriteit, het welzijn en de gezondheid van het dier", schrijft ze.</p>
<p>Een voorbeeld van een kattenras waarbij veel misgaat is de Bambino Sphynx. De soort wordt vaak zo doorgefokt dat de dieren te korte pootjes hebben en zich moeilijk kunnen oriënteren door het ontbreken van snorharen. Een kwart van de dieren zou al sterven in de baarmoeder.</p>
<p>Overigens komt er geen totaalverbod op de verkoop van het kattenras. Handhaving van zo'n verbod zou te ingewikkeld zijn, aldus de minister. Wel komen er strenge criteria waar fokkers aan moeten voldoen. Foute fokkers kunnen worden aangepakt met waarschuwingen en boetes.</p>
