---
title: "Hiddema debat Anne Faber niet scherp genoeg door aanwezigheid familie"
permalink: "2019-4-6-hiddema_debat_anne_faber_niet_scherp_genoeg_door_aanwezigheid_familie"
date: Sun, 07 Apr 2019 01:37:16 +0200
category: politiek
externe_link: "https://nos.nl/l/2279357"
feature_image: "https://nos.nl/data/image/2019/04/07/541957/1008x567.jpg"
---

<p>Kamerlid Theo Hiddema van Forum voor Democratie zegt dat minister Dekker in het Kamerdebat over de zaak-Anne Faber is gespaard, omdat de familie van Anne Faber in de zaal zat. In het NOS-radioprogramma Met het Oog op Morgen zei hij dat hij daarop tegen was.</p>
<p>"Ze hadden de zitting op de publieke tribune kunnen bijwonen. Nu werden ze deel van de plenaire behandeling. Dat gaf een bepaalde waardigheid, die het debat niet ten goede komt. Door de behoefte van Kamerleden zich in te houden, kon de minister er ongeschonden vanaf komen. Doordat de familie geen koppensnellerij wilde, hebben ze het met zijn allen zo gespeeld dat er geen koppen zouden rollen."</p>
<p>Hiddema kreeg vanuit de Kamer veel kritiek op zijn optreden, waarin hij gruwelijke details benoemde uit andere verkrachtingen door Michael P., de moordenaar van Anne Faber. Toen hij die schetste, verlieten de ouders van Anne Faber de zaal. Hiddema zegt dat hij daar niets van begrijpt.</p>
<p>"Ik heb het helemaal niet over hun zaak gehad. Van tevoren heb ik zelfs nog kennisgemaakt met de ouders." Hiddema wilde alleen wijzen op het falen van justitie in de andere zaken van P., zegt hij.</p>
<p>"Ik ben gewoon boos op mensen die met een grote verantwoordelijkheid zijn toegerust, en die als het erop aankomt er een potje van hebben gemaakt." Als P. niet zonder onderzocht te zijn op straat was gezet, zoals nu is gebeurd, was er waarschijnlijk niets met Anne Faber gebeurd, benadrukt Hiddema.</p>
<p>Andere Kamerleden en Kamervoorzitter Arib, die hem aanvielen op zijn betoog, verwijt hij dat ze politiek voordeel wilden behalen. "Maar ik was niet uit op een confrontatie. Het was een stel blindenmannen die P. op straat hebben gezet. Niemand kende de feiten. Ik was de enige die de boel wakker schudde."</p>
<p>Het gesprek met Theo Hiddema in NOS Met het Oog op Morgen is hier terug te luisteren.</p>
