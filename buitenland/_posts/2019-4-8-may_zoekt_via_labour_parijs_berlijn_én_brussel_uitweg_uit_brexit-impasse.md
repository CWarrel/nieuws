---
title: "May zoekt via Labour, Parijs, Berlijn én Brussel uitweg uit brexit-impasse"
permalink: "2019-4-8-may_zoekt_via_labour_parijs_berlijn_én_brussel_uitweg_uit_brexit-impasse"
date: Mon, 08 Apr 2019 13:27:17 +0200
category: buitenland
externe_link: "http://feeds.nos.nl/~r/nosnieuwsbuitenland/~3/mSoUCyzZtC8/2279552"
feature_image: "https://nos.nl/data/image/2019/04/08/542276/1008x567.jpg"
---

<p>De Britse premier May reist morgen naar Parijs en Berlijn om te overleggen over de brexit. Ondertussen voert de regering overleg met Labour om tot een gezamenlijk brexit-voorstel te komen. Een doorbraak is nog niet ophanden, klinkt het uit kringen van de oppositie.</p>
<p>Het afgelopen weekend is er overleg geweest tussen May en Labour. Dat verliep "niet geheel productief", zei Labour-kopstuk Andy McDonald. Labour wil dat het Verenigd Koninkrijk in een douane-unie met de EU blijft (een zachte brexit). Dat zou betekenen dat de Britten blijven meedoen aan de Europese vrijhandelszone, maar dat ze niet zomaar eigen handelsdeals kunnen sluiten.</p>
<p>Vandaag zouden de gesprekken nog niet zijn voortgezet. Een woordvoerder van May zei daarover dat ze hoopvol is dat dat alsnog gebeurt. Beide partijen moeten water bij de wijn doen, benadrukte ze.</p>
<p>May twitterde gisteren een filmpje waarin ze uitlegde waarom ze in overleg is gegaan met Labour. Ook waarschuwde ze het Lagerhuis dat het zich achter een oplossing moet scharen omdat een brexit anders helemaal niet doorgaat.</p>
<p>May sprak vandaag telefonisch met premier Rutte. Cruciaal voor het verlenen van uitstel is de vraag wanneer en onder welke voorwaarden het Britse parlement het uittredingsverdrag zal ratificeren, twitterde Rutte. Ook moeten er Britse garanties komen over een "loyale samenwerking".</p>
<p>May zal morgen spreken met president Macron en bondskanselier Merkel, maar het is dus nog onzeker of ze dan een akkoord heeft met Labour. De dag erna, woensdag, staat een speciale Europese top gepland over de brexit. May hoopt dat Europa instemt met uitstel voor een vertrek uit de Europese Unie. Ze wil tot 30 juni de tijd krijgen om tot een plan te komen dat kan rekenen op instemming van het Lagerhuis. Als het nodig is, zou het Verenigd Koninkrijk dan ook deelnemen aan de Europese verkiezingen van eind mei.</p>
<p>Als May er met Labour-leider Corbyn uitkomt, zal ze woensdag met het nieuwe voorstel naar Brussel reizen. De EU kan vervolgens akkoord gaan, waarna May de tijd krijgt om het Lagerhuis ook voor zich te winnen. In het parlement is tot nu toe voor geen enkel voorstel een meerderheid gevonden; de deal van May is drie keer weggestemd. Wel is het Lagerhuis er in meerderheid over eens dat een no-deal-brexit moet worden afgewend.</p>
<p>Dat May er niet een-twee-drie uit is met Corbyn is niet verwonderlijk, zegt correspondent Tim de Wit. "De Nederlandse politiek is veel meer gericht op het compromis. Maar die geschiedenis hebben ze hier niet. Ze zitten nooit met elkaar om de tafel; de laatste echte politieke samenwerking tussen Labour en de Conservatieven was in de Tweede Wereldoorlog."</p>
<p>Als ze er al uit komen samen, is er nog altijd het risico dat het Lagerhuis hun akkoord wegstemt, benadrukt De Wit. "May voelt de harde brexit-vleugel in haar nek hijgen en Corbyn voelt de hete adem van hen die een nieuw referendum willen."</p>
<h2>Scenario's</h2>
<p>Als May niet tot een akkoord met Labour komt, zal het Lagerhuis opnieuw stemmen over een reeks brexit-opties. De regering heeft al te kennen gegeven zich te scharen achter de optie die een meerderheid achter zich krijgt.</p>
<p>Maar ook al zouden de rijen zich in het Verenigd Koninkrijk sluiten, woensdag zullen Europese leiders hoe dan ook - unaniem - akkoord moeten gaan met uitstel. Doen ze dat niet, dan dreigt alsnog een no-deal-brexit op vrijdag. De Wit wijst erop dat Frankrijk allerminst bereid is uitstel te verlenen. "Al lijkt het onwaarschijnlijk dat er een no-deal-brexit komt, dat is niet in het belang van de Europese Unie en niet in het belang van de Britten."</p>
<p>De Wit gaat uit van twee scenario's: "In het eerste lukt het May om voor 22 mei een akkoord te sluiten, dus voor de Europese verkiezingen. In de tweede variant krijgt het Verenigd Koninkrijk langer uitstel, zeg met een jaar. Dan is een no-deal-brexit voorlopig van tafel. Maar waarschijnlijk gaat May dat jaar niet volmaken als premier en bestaat bijvoorbeeld de kans dat de Britten afstevenen op nieuwe verkiezingen. Als Labour die wint en zich heeft gecommitteerd aan referendum, zou het zelfs nog kunnen dat de brexit helemaal niet doorgaat. Maar zover is het lang niet, eerst maar eens kijken of May er met Corbyn uitkomt."</p><img src="http://feeds.feedburner.com/~r/nosnieuwsbuitenland/~4/mSoUCyzZtC8" height="1" width="1" alt=""/>
