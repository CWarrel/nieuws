---
title: "Uitkomst duizenden debatten Fransen willen minder belasting betalen"
permalink: "2019-4-8-uitkomst_duizenden_debatten_fransen_willen_minder_belasting_betalen"
date: Mon, 08 Apr 2019 17:37:35 +0200
category: buitenland
externe_link: "http://feeds.nos.nl/~r/nosnieuwsbuitenland/~3/2qw8T43lAfw/2279580"
feature_image: "https://nos.nl/data/image/2019/04/08/542311/1008x567.jpg"
---

<p>De Fransen willen minder belasting betalen, een beter klimaatbeleid en meer inspraak. Ook voelen veel Fransen op het platteland zich erg geïsoleerd en willen ze dat voorzieningen als postkantoren en ziekenhuizen daar weer terugkeren.</p>
<p>Dat is de uitkomst van zo'n 10.000 bijeenkomsten door het hele land, 'le grand débat national'. De bijeenkomsten waren georganiseerd naar aanleiding van de aanhoudende demonstraties van gele hesjes.</p>
<h2>Maatregelen</h2>
<p>De Franse regering wilde de vermeende ontevredenheid van de bevolking in kaart brengen. Het grote nationale debat heeft zo'n 600.000 pagina's aan ideeën opgeleverd. Het resultaat werd vandaag gepresenteerd door premier Edouard Philippe.</p>
<p>President Macron maakt vanaf volgende week bekend welke maatregelen de regering wil nemen. Het is nog niet duidelijk om wat voor soort maatregelen het gaat. Wel zegt Macron dat er haast mee gemaakt moet worden.</p>
<h2>Twijfel</h2>
<p>Correspondent Frank Renout twijfelt of de uitkomst van het nationale debat de ontevredenheid onder de Fransen kan wegnemen. De organisatie achter de gele hesjes heeft al gezegd dat ze er geen enkele vertrouwen in heeft.</p>
<p>De gele hesjes willen nog steeds dat de regering opstapt, dat de belasting omlaag gaat en dat de Fransen zich via een referendum kunnen uitspreken over het regeringsbeleid.</p>
<p>Onafhankelijke waarnemers plaatsen ook kanttekeningen. Zo was het debat volgens hen niet volledig open, omdat de regering de thema's heeft bedacht.</p>
<p>Daarnaast is de uitkomst volgens de waarnemers niet representatief. Er waren weliswaar anderhalf miljoen deelnemers, maar dat is maar 3 procent van de bevolking.</p><img src="http://feeds.feedburner.com/~r/nosnieuwsbuitenland/~4/2qw8T43lAfw" height="1" width="1" alt=""/>
