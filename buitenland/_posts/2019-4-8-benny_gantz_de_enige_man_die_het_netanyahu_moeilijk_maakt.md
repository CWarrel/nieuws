---
title: "Benny Gantz, de enige man die het Netanyahu moeilijk maakt"
permalink: "2019-4-8-benny_gantz_de_enige_man_die_het_netanyahu_moeilijk_maakt"
date: Mon, 08 Apr 2019 10:49:29 +0200
category: buitenland
externe_link: "http://feeds.nos.nl/~r/nosnieuwsbuitenland/~3/Iva4kqX2cMk/2279528"
feature_image: "https://nos.nl/data/image/2019/04/08/542244/1008x567.jpg"
---

<p>De Israëliërs gaan morgen naar de stembus om een nieuw parlement te kiezen. De verkiezingen zijn een nek-aan-nekrace tussen twee 'Benjamins': Benjamin Netanyahu, de huidige premier, en Benny Gantz, een nieuwkomer in de politiek.</p>
<p>De boomlange Gantz (59) is nog maar een paar maanden geleden de politiek ingestapt, maar voor veel Israëliërs is hij geen onbekende. Gantz is een voormalig legerofficier, een van de meest prominente functies in de Israëlische samenleving. Tijdens de Gaza-oorlog in 2014 had hij de leiding over het leger.</p>
<p>Nu heeft hij, onder andere met de bekende Israëlische politicus Yair Lapid, de middenpartij Blauw en Wit opgericht. "Benny Gantz is dè persoon om het te doen", zegt Rotem Oreg, die met een Blauw en Wit-vlag door Jeruzalem loopt. "Hij heeft geen vuile handen, hij is niet corrupt en heeft zichzelf omringd met de beste mensen in de Israëlische politiek."</p>
<p>Alina Bikbulatov heeft blauwwitte vlaggetjes op haar gezicht geschilderd. Ze heeft het "helemaal gehad" met de overheid: "We gaan dat dinsdag veranderen, want Israël verdient het beste en dat is Benny Gantz".</p>
<h2>'Verlangen naar vrede'</h2>
<p>Gantz profileert zich als een leider die hard optreedt tegen terreur. Zo is in een van zijn campagnevideos te zien hoe delen van Gaza onder zijn leiderschap terug zijn gebracht 'naar de steentijd'. In een andere video loopt de teller op naar 1364, volgens Gantz het aantal 'terroristen' dat is gedood tijdens de militaire operatie in Gaza in 2014.</p>
<p>Toch spreekt hij ook over een verlangen naar vrede. "We moeten nadenken over hoe we een oplossing voor het conflict vorm gaan geven en niet alleen hoe we het kunnen managen. Ik denk dat we alleen met nieuw leiderschap aan beide kanten verder kunnen gaan."</p>
<p>Gantz zegt in zijn campagnevideos dat Israëliërs het aan hun kinderen verplicht zijn om op zoek te gaan naar vrede.</p>
<p>Correspondent Arlene Gelderblom sprak met Israëliërs over Gantz:</p>
<p>De partij van Gantz gaat op en neer in de peilingen. Het is een nieuwe partij en tegelijk een samenvoeging van linkse en rechtse partijen, waardoor sommige Israëliërs niet precies weten wat ze kunnen verwachten.</p>
<p>Terwijl premier Netanyahu de afgelopen weken vooral leiders van invloedrijke landen heeft ontmoet, gaat Gantz het land in om twijfels weg te nemen. Bij een bijeenkomst in een hotel in Tel Aviv neemt hij vragen van potentiële kiezers uit de zaal aan. "Jullie zijn mijn baas", zegt hij. "Niet andersom, zoals bij Netanyahu."</p>
<p>Vader en zoon Ronen willen voordat ze gaan stemmen concretere oplossingen van Gantz horen voor de, volgens hen, enorme problemen in Israël. "We hebben corruptie", zegt vader Ephraim. "We hebben totaal geen hoop op vrede. We zien geen weg vooruit meer. Verandering is heel hard nodig en we denken dat Gantz het beste alternatief is voor Netanyahu."</p>
<p>Toch is niet iedereen overtuigd van de antwoorden van Gantz. "Nee, ik stem waarschijnlijk nog rechtser dan Netanyahu", zegt Steven Kramer. "Ik wil zeker weten dat we geen land kwijtraken aan de Palestijnen. Het hele idee van het teruggeven van land in ruil voor vrede, is niet meer van deze tijd. Ik wil niet eens dat iemand daaraan denkt. Gantz zegt dat hij dat niet doet, maar hij heeft linkse mensen in zijn partij. Ik zie niet hoe dat gaat werken."</p>
<h2>Veel zetels nodig</h2>
<p>Gantz waarschuwt tijdens de bijeenkomst in Tel Aviv dat de Israëlische democratie op het spel staat als Netanyahu voor de vijfde keer premier wordt. Volgens hem zal zijn rivaal, die verdachte is in een aantal corruptiezaken en vermoedelijk wordt vervolgd, er alles aan doen om aan de macht te blijven.</p>
<p>Toch heeft Netanyahu nog altijd veel steun in Israël. Zijn Likudpartij staat samen met Blauw en Wit van Gantz bovenaan in de peilingen. Tot nu toe geven de meeste peilingen aan dat Blauw en Wit iets meer zetels gaat halen, maar dat Netanyahu de grootste kans maakt om een coalitie te kunnen vormen met kleinere rechtse en ultra-orthodoxe partijen.</p>
<p>De partij van Gantz moet zeker een aantal zetels meer winnen dan partij van premier Netanyahu om de nieuwe regering te kunnen leiden.</p><img src="http://feeds.feedburner.com/~r/nosnieuwsbuitenland/~4/Iva4kqX2cMk" height="1" width="1" alt=""/>
