---
title: "Massale betogingen in Algerije na opstappen president"
permalink: "2019-4-5-massale_betogingen_in_algerije_na_opstappen_president"
date: Fri, 05 Apr 2019 18:49:28 +0200
category: buitenland
externe_link: "https://www.telegraaf.nl/nieuws/3402464/massale-betogingen-in-algerije-na-opstappen-president"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/819880a4-57c4-11e9-8851-02d2fb1aa1d7.jpg"
---

<p class="intro">Voor de zevende vrijdag op rij zijn er in Algerije massale betogingen tegen de machthebbers. Het boegbeeld van het regime dat tientallen jaren het land in zijn greep houdt, Abdelaziz Bouteflika (82), stapte uiteindelijk dinsdag na twintig jaar presidentschap op.</p> <p>Dat moest de onrust binnen het wankelende regime en de omvang van de betogingen verminderen, maar dat leek vrijdag niet gelukt. Miljoenen mensen zijn volgens de nieuwssite TSA weer de straat op gegaan en van vreugde over het vertrek van de bejaarde president was niets te merken.</p><p>Zijn aftreden was geen specifiek doel van de protestbeweging die in februari begon. Doel is de val van ’le pouvoir’ (de macht). Daarmee wordt een kliek van vooral veteranen uit de Algerijnse onafhankelijkheidsoorlog (1954-1962) bedoeld die de economie en tot voor kort de politiek volkomen heeft beheerst.</p><p>Protestleuzen</p><p>Betogers riepen dat ze na Bouteflika ook de ’andere drie b’s’ weg willen hebben. Ze bedoelen de huidige hoogste bestuurders, de voorzitter van de Staatsraad (Bensalah), de premier (Bedoui) en de voorzitter van het Constitutionele Hof (Belaïz).</p>
