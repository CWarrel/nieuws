---
title: "Vrees voor hongersnood in Mozambique na cycloon Idai"
permalink: "2019-4-8-vrees_voor_hongersnood_in_mozambique_na_cycloon_idai"
date: Mon, 08 Apr 2019 12:28:29 +0200
category: buitenland
externe_link: "http://feeds.nos.nl/~r/nosnieuwsbuitenland/~3/AR3L45RWXH8/2279544"
feature_image: "https://nos.nl/data/image/2019/04/08/542269/1008x567.jpg"
---

<p>Opnieuw dreigen inwoners van Mozambique het slachtoffer te worden van een ramp. Na de orkaan Idai, die halverwege maart aan land kwam in het Afrikaanse land en daar het leven kostte aan 602 mensen, dreigt nu een hongersnood. En dat terwijl het land ook al zucht onder een uitbraak van cholera.</p>
<p>De cycloon kwam aan land kort voordat duizenden boeren in Mozambique hun oogst naar binnen wilden halen. Volgens de autoriteiten van Mozambique is 715.000 hectare aan akkers overstroomd. Laaggelegen rijstvelden in Centraal-Mozambique zijn verwoest door het water dat uit de rivieren stroomde. Maisstengels zijn versnipperd en verdorren nu door de zon.</p>
<h2>Oogsttermijn</h2>
<p>Het is de vraag of het boeren lukt om verschillende snelgroeiende groenten, zoals bonen of groene ma√Øs, te planten. Dat kan nog maar zo'n twee weken en bovendien heeft lang niet iedere boer voldoende zaden. Volgens het Wereldvoedselprogramma van de Verenigde Naties leidt zo'n tweede oogst over het algemeen maar tot 10 procent van de reguliere jaaroogst.</p>
<p>Mozambikanen spreken nu nog niet van een hongersnood, meldt persbureau AP, omdat het hulporganisaties nog lukt om goederen als meel en bakolie te leveren. Maar, zo waarschuwen de organisaties, het magere seizoen begint waarschijnlijk "atypisch vroeg" in augustus en kan tot begin 2020 duren.</p>
<p>In Mozambique is is een maand na de verwoestende cycloon een groot tekort aan basisvoorzieningen. In de stad Beira, waar een half miljoen mensen wonen in sloppenwijken, is een cholera-uitbraak vastgesteld.</p>
<p>In verder afgelegen gebieden leven duizenden mensen in opvangkampen, met slechts een paar toiletten en amper toegang tot schoon water. Veel mensen drinken uit modderige waterpoelen. 3100 mensen zijn het slachtoffer van acute diarree, met zes doden tot gevolg.</p>
<h2>"Redelijk optimistisch"</h2>
<p>Inmiddels is de watervoorziening in de stad Beira grotendeels hersteld, maar het schone water bereikt slechts 60 procent van de inwoners. Een choleraspecialist van de Verenigde Naties zegt tegen persbureau AP "redelijk optimistisch" te zijn over de toestand.</p>
<p>In de omgeving van Beira is vorige week een grootschalige vaccinatiecampagne begonnen. In het land kwamen vorige week dinsdag 900.000 orale choleravaccins aan. Het vaccin wordt normaal in twee doses toegediend, maar volgens Artsen Zonder Grenzen is het vaccin voor een maand effectief bij een dosis.</p><img src="http://feeds.feedburner.com/~r/nosnieuwsbuitenland/~4/AR3L45RWXH8" height="1" width="1" alt=""/>
