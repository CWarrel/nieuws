---
title: "Erdogan geknoei bij verkiezingen in Istanbul"
permalink: "2019-4-8-erdogan_geknoei_bij_verkiezingen_in_istanbul"
date: Mon, 08 Apr 2019 13:15:32 +0200
category: buitenland
externe_link: "https://www.telegraaf.nl/nieuws/3411130/erdogan-geknoei-bij-verkiezingen-in-istanbul"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/52cdfbc8-59f9-11e9-8be0-02d1dbdc35d1.jpg"
---

<p class="intro">Bij de verkiezingen van vorige week in Istanbul hebben zich volgens de - verliezend - Turkse president Erdogan onregelmatigheden voorgedaan. Zijn AK-partij heeft vastgesteld dat er sprake was van „georganiseerde misdaad.” De partij heeft aan de Turkse kiesraad documenten overhandigd waaruit dit zou blijken.</p> <p>Verder sprak Erdogan van camerabeelden die uitwijzen dat er sprake is geweest van verduistering, zonder aan te geven wat er precies aan de hand zou zijn geweest. In Istanbul kreeg oppositiepartij CHP ongeveer 16.000 stemmen meer dan de AK, waardoor Ekrem Imamoglu burgemeester wordt en niet oud-premier Binali Yildirim van de AK.</p><p>Erdogan zei maandag dat in een miljoenenstad als Istanbul niemand het recht op de overwinning kan opeisen als het verschil in stemmen zo klein is. De AK-partij vroeg zondag al om hertelling van alle stemmen in Istanbul en legt zich pas bij de uitslag neer als de kiesraad alle beroepen tegen de uitslag van de verkiezingen heeft behandeld.</p><p>Hertelling</p><p>CHP-leider Kemal Kilicdaroglu riep de kiesraad op om onafhankelijk te blijven. Voor een hertelling van de stemmen zou geen goede reden zijn. Volgens Kilicdaroglu is dit beschadigend voor de verkiezingen.</p><p>De AK wilde ook een hertelling in Ankara, waar de CHP-kandidaat Mansur Yavas met 4 procent voorsprong gewonnen had, maar de kiesraad hield vast aan de uitslag, waardoor Yavas de nieuwe burgemeester van de hoofdstad kon worden.</p>
