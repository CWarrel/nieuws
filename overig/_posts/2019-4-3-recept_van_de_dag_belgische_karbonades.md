---
title: "Recept van de dag Belgische karbonades"
permalink: "2019-4-3-recept_van_de_dag_belgische_karbonades"
date: Wed, 03 Apr 2019 10:00:00 +0200
category: overig
externe_link: "https://www.telegraaf.nl/vrij/3386697/recept-van-de-dag-belgische-karbonades"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/14cd4df2-55e8-11e9-9e69-0218eaf05005.jpg"
---

<p class="intro">We blijven nog even in dat heerlijke boek De Smaak van België. Van Ruth van Waerebeek. Leuke recepten en goeie tips, ik ga zo even lezen over het perfecte gebruik van het wafelijzer, bijvoorbeeld. Maar voor die tijd dit op het oog heel gewone recept van karbonades. Maar let op, 2,5 centimeter dik, 250 gram per stuk! En het liefst een beetje vet. De schrijver klaagt zelfs dat het vlees tegenwoordig te mager is en te droog wordt. Hulde.</p> <p>Nodig voor vier personen</p><p>• 4 varkenskoteletten, 250 gr per stuk</p><p>• 2 eetl bloem</p><p>• zout en peper</p><p>• 30 gr boter</p><p>• 2 eetl olie</p><p>• 3 uien in ringen</p><p>• 2 dl Duvel, bier</p><p>• 2 theel maizena</p><p>• 1 theel azijn</p><p>• 1 eetl peterselie, fijngehakt</p><p>Bereiden</p><p>Scheut olie en klont boter in grote pan met dikke bodem. Doe zout op het vlees, haal even door de bloem. Klop weer goed af. Bak de karbonades in de boter. Drie minuten per kant. Peper er over. Leg weg. Bak de uien in het vet in de pan. Minstens 10 minuten. Giet er dan het bier bij. Roer de bakresten door het bier.</p><p>Leg het vlees op de uien in het bier. Deksel er half op. Laat een kwartier zacht garen. Nu zijn ze zacht en nog een klein beetje rosé. En dan met een theelepel opgeloste maïzena de saus iets binden. En op smaak brengen met peper en een scheutje azijn. Jawel, net als vroeger ook bij ons. In België hebben ze het goede onthouden.</p><p>Serveer met nog flink wat peterselie. In de saus zit een Duvel, zet die er maar naast ook. Een schaal dampende aardappels!</p>
