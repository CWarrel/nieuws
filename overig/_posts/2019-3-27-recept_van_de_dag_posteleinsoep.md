---
title: "Recept van de dag posteleinsoep"
permalink: "2019-3-27-recept_van_de_dag_posteleinsoep"
date: Wed, 27 Mar 2019 12:00:57 +0100
category: overig
externe_link: "https://www.telegraaf.nl/vrij/3355120/recept-van-de-dag-posteleinsoep"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/992c2488-507f-11e9-851a-0218eaf05005.jpg"
---

<p class="intro">Op de markt wees ik naar de postelein en vroeg om vier ons raapstelen. En dus schreef ik gisteren dat ik raapstellen in huis had, maar het was postelein. Hardnekkig dom, moet ik toegeven. Gisteren gemaakt, maar mevrouw Wilbrink was niet echt onder de indruk van die lange stelen uit de wok. Even met wat boter en een uitje. Dus maar snel eens bij Mari Maris gekeken. Jullie hebben haar Groentebijbel toch wel? Zij is een echte autoriteit. Ja hoor, bijna puur, zegt ze, een klein beetje boter, fijn uitje en snel wokken. Misschien had ik het allemaal iets fijner moeten snijden. Maar wat ook kan, zegt Maris, is een prei in wat boter aanzetten. Aardappelblokjes erbij, de helft van de postelein.</p> <p>Nodig voor 4 personen:</p><p>• 1 prei, fijngesneden</p><p>• 500 gr aardappels, in kleine stukjes gesneden</p><p>• 500 gr postelein</p><p>• 1 ½ l bouillon</p><p>• eventueel room</p><p>• eventueel kalfsgehaktsoepballetjes</p><p>• eventueel kaascroutons</p><p>Bereiding:</p><p>Bouillon erbij, breng aan de kook en laat zachtjes koken tot de aardappels gaar zijn. Dan in de blender, eventueel door de zeef en daarna de rest van de fijngesneden postelein bij de soep doen en nog even vijf minuten laten koken. Veel peper, weinig zout.</p><p>Maris is zelf vegetariër, dus ze zal niet snel zeggen dat dit ook heerlijk is met kalfsgehaktballetjes erin. Kaascroutons zegt ze. Ook lekker. Vooral van geitenkaas, in dit geval. En nu toch eens kijken of ik het met dit recept weer goed kan maken bij mevrouw Wilbrink.</p>
