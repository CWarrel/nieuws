---
title: "Topvrouw AFM stopt en gaat pabo doen 'Ik wil betekenis op individueel niveau'"
permalink: "2019-4-4-topvrouw_afm_stopt_en_gaat_pabo_doen_'ik_wil_betekenis_op_individueel_niveau'"
date: Thu, 04 Apr 2019 16:19:08 +0200
categories: 
- financieel 
- economie 
externe_link: "https://nos.nl/l/2279003"
feature_image: "https://nos.nl/data/image/2019/04/04/541446/1008x567.jpg"
---

<p>Bestuursvoorzitter van de AFM (Autoriteit Financiële markten), Merel van Vroonhoven, stopt per 1 september en gaat voor de klas staan in het speciaal onderwijs. Meer kunnen betekenen voor kwetsbare mensen, dat moet de stap naar het leraarschap haar brengen.</p>
<p>"Na 20 jaar in allerlei raden van bestuur gewerkt te hebben, waarvan de laatste 10 jaar in de publieke sector, wil ik dichter bij de mensen werken die dat het meest nodig hebben", zegt Van Vroonhoven.</p>
<p>Van Vroonhoven was 5,5 jaar voorzitter bij de toezichthouder: vorig jaar werd ze nog voor vier jaar herbenoemd. Maar in november vorig jaar besloot ze het roer om te gooien, vertelt ze in het Financieele Dagblad.</p>
<p>"Ik kreeg steeds meer het gevoel dat ik in een bubbel leef waarin ik veel met andere bestuurders in vergaderzalen zit en uitsluitend werk met hoog opgeleiden", vertelde Van Vroonhoven in dat interview. Nu wil ze een groter deel van haar tijd besteden aan "mensen die het niet vanzelfsprekend op eigen kracht redden".</p>
<p>Haar zoon met autisme was een drijfveer voor haar om de overstap te maken, vertelt ze in de krant. Van Vroonhovens zoon kon door zijn autisme moeilijk aansluiting vinden bij zijn voetbalteam. "Hij rende van het veld en ging dan alleen in een hoekje van de kleedkamer zitten." Zij werd daar door andere ouders op aangekeken, vertelt ze.</p>
<p>Een initiatief voor een voetbalteam in Den Haag voor kinderen met autisme inspireerde haar. Dat speciale team zorgde ervoor dat haar zoon een enorme ontwikkeling heeft doorgemaakt. Dat gunt ze andere kinderen ook. "Ik wil betekenis hebben op individueel niveau, zoals anderen dat voor mijn zoon hebben gedaan."</p>
<h2>Een gerust hart</h2>
<p>Van Vroonhoven start in september aan de pabo met de opleiding tot leerkracht in het speciaal onderwijs. Ze blijft nog wel ook bestuurlijk actief in commissariaten en commissies.</p>
<p>"Heel stoer, maar jammer", zegt minister van Financiën Wopke Hoekstra. "We gaan een geweldige bestuurder missen." Zelf zegt Van Vroonhoven dat ze de AFM met een volwaardig en competent bestuur achterlaat. "Ik kan met een gerust hart mijn eigen verlangen volgen."</p>
<p>De AFM heeft de procedure voor een opvolger inmiddels opgestart.</p>
