---
title: "Verkeerde oversluiting kost adviseur ruim €8500"
permalink: "2019-4-5-verkeerde_oversluiting_kost_adviseur_ruim_€8500"
date: Fri, 05 Apr 2019 12:10:03 +0200
categories: 
- financieel 
- geld 
externe_link: "https://www.telegraaf.nl/financieel/3399646/verkeerde-oversluiting-kost-adviseur-ruim-8500"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1445b230-578b-11e9-a528-02c309bc01c1.jpg"
---

<p class="intro">Een financieel adviseur die zijn klant een oversluiting aanraadde die alleen maar geld kostte, moet ruim €8500 terugbetalen.</p> <p>Dat blijkt uit een uitspraak van financieel klachteninstituut Kifid. De klant was bij de adviseur langsgekomen om de financiering van een nieuwe woning te bespreken. Dat bleek niet mogelijk, maar de adviseur kwam wel met het idee om de huidige hypotheek over te sluiten en opnieuw voor tien jaar vast te zetten.</p><p>Daarvoor moest de klant ruim €20.000 aan de hypotheekverstrekker betalen en ook nog eens €2495 aan advieskosten. Het voordeel zou volgens de adviseur uitkomen op ruim €36.000, ruim meer dan de gemaakte kosten.</p><p>Bruto of netto</p><p>Maar dat bleek in de praktijk anders uit te pakken. De adviseur was namelijk uitgegaan van de bruto maandlasten. Maar het netto voordeel zag er heel anders uit. Dat kwam volgens de klant uit op ongeveer €18.500, een stuk lager dan de gemaakte kosten dus.</p><p>Daar kwam nog bij dat de klant eigenlijk van plan is om binnen de looptijd van tien jaar te verhuizen, waardoor hij het voordeel ook nog eens niet helemaal zou gebruiken. De klant vroeg daarom om een schadevergoeding van ruim €20.000.</p><p>Zorgplicht</p><p>Het Kifid was het met de klant eens dat de adviseur niet aan zijn zorgplicht had voldaan. Maar de hoogte van de vergoeding valt niet zo hoog uit. Het Kifid gaat uit van een schade van €7000. Daar komt nog bij dat van de advieskosten nog €1495 terugbetaald moeten worden en de adviseur €200 moet dragen aan de deskundige bijstand van de klant.</p><p>Totale schade voor de adviseur: €8695.</p>
