---
title: "Misleidende advertenties doorschakeldiensten aangepakt"
permalink: "2019-3-27-misleidende_advertenties_doorschakeldiensten_aangepakt"
date: Wed, 27 Mar 2019 10:40:42 +0100
categories: 
- financieel 
- geld 
externe_link: "https://www.telegraaf.nl/financieel/3354548/misleidende-advertenties-doorschakeldiensten-aangepakt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/10804488-5076-11e9-8c97-02d1dbdc35d1.jpg"
---

<p class="intro">Diensten die telefoontjes tegen betaling doorschakelen, moeten dat zeer duidelijk op hun website aangeven. Aanbieders van misleidende advertenties zullen worden aangepakt, meldt de Autoriteit Consument en Markt (ACM).</p> <p>Wie bijvoorbeeld het UWV of de Belastingdienst wil bellen, gaat vaak via Google op zoek naar het telefoonnummer. Dan kom je in veel gevallen terecht bij een doorschakeldienst. Je wordt dan verbonden met de dienst die je eigenlijk wilde bereiken, maar betaalt wel extra.</p><p>In de wacht</p><p>Doorschakeldiensten zijn niet verboden, maar moeten wel heel duidelijk maken dat zij niet desbetreffende instantie zijn en dat de consument meer moet betalen, waarschuwt de ACM. Begin dit jaar haalde de dienst al twee misleidende diensten uit de lucht. Die lieten bellers onnodig lang (tegen betaling) in de wacht staan.</p><p>„De ACM ontvangt veel klachten van consumenten die via zo’n dienst gebeld bleken te hebben, terwijl ze dachten rechtstreeks contact te hebben met de instantie die ze wilden bereiken. Dat is natuurlijk schadelijk voor de beller, want die is duurder uit. Maar ook de gebelde instanties geven ons aan hier last van te hebben”, zegt Henk Don, bestuurslid van de ACM.</p><p>Misleiding</p><p>Don: „We gaan er scherper op toezien dat doorschakeldiensten in hun advertenties voldoende duidelijk maken dat je van een betaalde dienst gebruiktmaakt en niet rechtstreeks naar een instantie belt. Op die manier beschermen we mensen tegen misleiding bij het gebruik van doorschakeldiensten.”</p><p>Aanbieders riskeren een boete van €900.000. De ACM raadt consumenten ook aan zelf alert te zijn: vergelijk verschillende zoekresultaten en zoek naar een gratis nummer om te bellen.</p>
