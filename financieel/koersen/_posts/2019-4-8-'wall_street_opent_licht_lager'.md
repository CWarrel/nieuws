---
title: "'Wall Street opent licht lager'"
permalink: "2019-4-8-'wall_street_opent_licht_lager'"
date: Mon, 08 Apr 2019 14:47:38 +0200
categories: 
- financieel 
- koersen 
externe_link: "https://www.telegraaf.nl/financieel/3411892/wall-street-opent-licht-lager"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/936e9c7a-59fc-11e9-87a7-0217670beecd.jpg"
---

<p class="intro">De aandelenbeurzen in New York gaan maandag naar verwachting iets lager beginnen aan de nieuwe handelsweek. De aandacht van beleggers blijft uitgaan naar de handelsontwikkelingen en de brexit. Later deze week gaat het kwartaalcijferseizoen op Wall Street van start, met resultaten van onder meer de grote banken JPMorgan Chase en Wells Fargo.</p> <p>Aan het handelsfront vorderen de onderhandelingen tussen China en de Verenigde Staten over een deal gestaag. Volgens het Chinese persbureau Xinhua zijn er nog een aantal issues waarover onderhandeld moet worden, maar zit er nog altijd schot in de zaak.</p><p>Wat betreft macro-economische cijfers is het rustig met gegevens over de fabrieksorders en de orders voor duurzame goederen. Later deze week komt informatie over de inflatie, producentenprijzen en het consumentenvertrouwen. Op woensdag publiceert de Federal Reserve de notulen van de meest recente beleidsvergadering.</p><p>Boeing</p><p>Bij de bedrijven gaat Boeing een lagere opening tegemoet. De vliegtuigbouwer maakte vrijdag nabeurs bekend dat het productietempo van het 737 MAX-toestel wordt teruggeschroefd omdat die wereldwijd aan de grond staan. De productie gaat van de huidige 52 per maand naar 42 stuks. Daarnaast zou een Chinese leasemaatschappij een grote order voor de 737 MAX opschorten en kreeg Boeing een afwaardering aan zijn broek van Bank of America Merrill Lynch.</p><p>Industrieconcern General Electric (GE) staat ook voor een negatief begin, vooral vanwege een adviesverlaging door JPMorgan. Ook was er nieuws dat GE een boete krijgt van 52 miljoen euro van de Europese Commissie omdat het bedrijf onjuiste informatie gaf bij de overname van de Deense wiekenbouwer LM Wind Power.</p><p>Tesla</p><p>Tesla kan eveneens op aandacht rekenen. Fiat Chrysler heeft een deal gesloten met Tesla ter verlaging van zijn CO2-uitstoot. De Italiaans-Amerikaanse autobouwer gaat de uitstoot van eigen auto's en de schonere elektrische auto's van Tesla gezamenlijk opgeven aan de Europese Unie. Dat foefje kost Fiat Chrysler naar verluidt een half miljard euro.</p><p>Verder kondigde materialenleverancier voor de chip- en displaysector Versum Materials aan een ,,superieur'' overnamevoorstel te hebben ontvangen van het Duitse Merck. Daarmee lijkt een samengaan van Versum met branchegenoot Entegris niet door te gaan. Het bod is 5,8 miljard dollar waard.</p><p>De Dow-Jonesindex sloot vrijdag 0,2 procent hoger op 26.424,99 punten. De brede S&amp;P 500 klom 0,5 procent tot 2892,72 punten en technologiebeurs Nasdaq won 0,6 procent tot 7938,69 punten.</p>
