---
title: "Shell pompt $300 miljoen in natuur"
permalink: "2019-4-8-shell_pompt_$300_miljoen_in_natuur"
date: Mon, 08 Apr 2019 11:22:14 +0200
categories: 
- financieel 
- koersen 
externe_link: "https://www.telegraaf.nl/financieel/3410218/shell-pompt-300-miljoen-in-natuur"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c99d0f6e-59f4-11e9-9fc0-0217670beecd.jpg"
---

<p class="intro">Olie- en gasbedrijf Shell wil de komende drie jaar $300 miljoen investeren in natuurbehoud en -ontwikkeling.</p> <p>Staatsbosbeheer ontvangt €17,4 miljoen uit die pot, om de komende twaalf jaar ruim 5 miljoen bomen mee te gaan planten in Nederland. Staatsbosbeheer wil volgens directeur Sylvo Thijsen ’de lege plekken in het bos, die ontstaan door essentaksterfte, van nieuwe bomen voorzien’.</p><p>De es wordt in Nederland aangetast door een agressieve schimmelziekte, aldus Staatsbosbeheer op de bijeenkomst in Den Haag waar de sponsoring door Shell bekend werd gemaakt.</p><p>CO2-aflaat</p><p>Shell zegt dat CO2-compensatie een belangrijk onderdeel vormt om de klimaatdoelstellingen te halen. Daarom kunnen klanten van Shell vanaf 17 april voor één cent extra per liter CO2 neutraal rijden, claimt het bedrijf bij monde van directeur Marjan van Loon. De vrijwillige bijdrage gaat naar CO2-compensatieprojecten, onder meer in de VS, Peru en Indonesië. Shell wil dat later ook in andere landen gaan aanbieden, vooralsnog is de CO2-aflaat alleen in ons land af te rekenen.</p><p>Het bedrag van $300 miljoen dat Shell investeert in ’natuurlijke ecosystemen’ moet een bijdrage leveren aan Shells doel om zijn CO2-voetafdruk met 2 tot 3% te verminderen. Ook een herbebossingsproject in Spanje. Daar wil het bedrijf voor het eind van het jaar 300.000 bomen op een lap grond ter grootte van 600 voetbalvelden planten. Andere toekomstige projecten moeten in Australië en Maleisië plaatsvinden.</p><p>In een reactie zegt Greenpeace Nederland dat de sleutel tot verandering ergens anders ligt. „Shell besteedt meer dan 96 procent van zijn investeringen aan olie en gas. Het bedrijf moet investeren in de toekomst, in plaats van met termen als ’klimaatneutraal’ de consument zand in de ogen te strooien”, aldus een woordvoerder.</p><p>Rechtszaak</p><p>De aankondiging van Shell komt daags nadat Milieudefensie de multinational juist voor de rechter daagde. Milieudefensie, zes mede-eisende organisaties en ruim 17.000 Nederlanders dagen Shell op 17 april voor de rechter omdat Shell volgens hen in strijd handelt met de klimaatdoelen uit het Parijsakkoord. De dagvaarding werd vrijdag door een grote menigte overhandigd.</p>
