---
layout: post
title: "Stel vrijgesproken van moord op dochter Joëlle"
date: Wed, 10 Apr 2019 14:01:42 +0200
category: binnenland
externe_link: "https://www.telegraaf.nl/nieuws/3424229/stel-vrijgesproken-van-moord-op-dochter-joelle"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4f21a3c2-5b8d-11e9-b4ef-0217670beecd.jpg"
---

<p class="intro">Een voormalig stel uit Zwaag is vrijgesproken van moord op hun dochter Joëlle Tromp (29). Haar dood begin 2012 in Uitgeest werd jarenlang gezien als zelfmoord, maar het Openbaar Ministerie ging na onderzoek alsnog uit van moord. De rechtbank in Rotterdam acht echter niet bewezen dat stiefvader Leo den H. (64) en moeder Linda H. (60) achter de dood van Joëlle zitten.</p> <p>De verdachten zelf hebben al die tijd ontkend en stelden dat hun dochter een doodswens had en uiteindelijk zelfmoord pleegde. Moeder H. verroerde zich woensdag na de uitspraak eerst niet en liep uiteindelijk snikkend de zaal uit. Den H. was eerder uit voorarrest vrijgelaten en was niet aanwezig.</p><p>De officier van justitie had vorige maand een celstraf van tien jaar geëist tegen beiden. Volgens de aanklaagster hadden de twee een zelfmoordmiddel besteld in China en hadden zij dat toegediend aan Joëlle terwijl ze haar vasthielden. De vrouw was door een ziekte invalide geworden en kon de middelen niet zelf hebben genomen, stelde het OM. Drie getuigen verklaarden dat Joëlle niet dood wilde en dat moeder H. zelf al in 2012 had verteld dat ze haar dochter had geholpen.</p><p>’Onbewust beïnvloed’</p><p>Maar de rechtbank vindt de verklaringen van de drie belangrijke getuigen niet voldoende om als bewijs te dienen. De drie hebben elkaar in de loop der jaren onderling onbewust beïnvloed en daarom kunnen hun verklaringen op zich niet leiden tot een veroordeling, aldus het vonnis.</p><p>Daarnaast is er niet voldoende steunbewijs, vindt de rechtbank. Er is zelfs sprake van ontlastende feiten, zoals een afscheidsbriefje dat later is gevonden in de woning van Joëlle. Vermoed werd dat haar moeder dit had geschreven maar onderzoek leverde op dat dit het handschrift was van Joëlle. Ook is niet bewezen dat de verdachten het dodelijke middel in China hadden gekocht.</p><p>De zaak ging pas rollen na de zelfmoord van een andere dochter, Thirza, ook 29 jaar, in 2016. Zij pleegde zelfmoord na langdurig seksueel misbruik door de leider van een evangelisch zorgcentrum, Aaldert van E., waar ook moeder H. werkte. Van E. is voor dat misbruik veroordeeld. Hij is ook nog in andere misbruikzaken verwikkeld.</p>
