---
layout: post
title: "Scheringa 10 jaar na titel AZ: 'We waren ineens kampioen, gekkenhuis'"
date: Fri, 19 Apr 2019 10:12:16 +0200
category: sport
externe_link: "https://nos.nl/l/2281124"
feature_image: "https://nos.nl/data/image/2019/04/19/544687/1008x567.jpg"
---

<p>Tien jaar en één dag geleden had AZ op eigen kracht de titel in de eredivisie kunnen pakken. De T-shirts 'Landskampioen seizoen 08/09' lagen klaar en de champagne stond koud, maar een nederlaag tegen Vitesse gooide op 18 april 2009 roet in het eten.</p>
<p>Een dag later was het alsnog feest in Alkmaar en de Zaanstreek. Concurrent Ajax verloor bij PSV, met 6-2 maar liefst, en AZ werd kampioen van Nederland.</p>
<h2>Scheringa kon drie keer feestvieren</h2>
<p>En dus mogen de Alkmaarders vandaag het tienjarig jubileum van hun tweede en vooralsnog laatste landstitel vieren. Toenmalig voorzitter en eigenaar Dirk Scheringa zal het niet snel vergeten, al was het maar omdat hij het feest tot drie keer toe kon vieren.</p>
<p>"Eerst werden we spontaan kampioen, toen werd de schaal uitgereikt en daarna zijn we met een boot door het centrum gevaren, waar tienduizenden mensen uit hun dak gingen", vertelt Scheringa in Langs de Lijn En Omstreken.</p>
<p>Bekijk hieronder hoe AZ precies tien jaar geleden kampioen werd:</p>
<p>Zo mooi als het seizoen eindigde, zo beroerd was AZ eraan begonnen. De eerste twee competitiewedstrijden gingen verloren, waarop Scheringa naar trainer Louis van Gaal stapte.</p>
<p>"Ik ben niet vaak boos op Louis geweest, maar toen ben ik naar de kleedkamer gegaan en zei ik: we moeten een ander systeem gaan spelen, want dit gaat niet goed. Louis keek me aan en zei: hmm", aldus Scheringa.</p>
<h2>'Alles werd anders'</h2>
<p>"Later hoorde ik van Toon Gerbrands (algemeen directeur, red) dat hij die week met tien verschillende systemen had geoefend. De volgende wedstrijd wonnen we van PSV, dankzij een goal van Maarten Martens. En toen werd alles anders."</p>
<p>"In aanloop naar die wedstrijd waren we inderdaad zoekende", vertelt Martens op zijn beurt in de uitzending. "We probeerden verschillende dingen, het vertrouwen was niet heel groot, maar gelukkig pakte het die wedstrijd goed uit."</p>
<p>Die zege op PSV, eind september 2008, betekende de ommekeer, want na de twee verliespartijen aan het begin van de competitie volgde een serie van 28 duels zonder nederlaag. Een serie die uiteindelijk eindigde met verlies in de mogelijke kampioenswedstrijd tegen Vitesse.</p>
<h2>Discussie over premies</h2>
<p>"Het was heel apart", blikt Scheringa terug. "Mijn hele familie was erbij, we zaten er klaar voor. Maar misschien was er toch een bepaalde druk en konden ze het niet aan."</p>
<p>"Er speelde toen ook een discussie over de premies, dat was nog niet helemaal rond. Al denk ik niet dat dat een rol gespeeld heeft."</p>
<p>'s Avonds laat zat Scheringa nog met Van Gaal, diens vrouw Truus, Gerbrands en technisch directeur Marcel Brands in de bestuurskamer van het stadion. "Er was een bedrukte stemming, maar we spraken af dat we de volgende dag naar de wedstrijd van Ajax gingen kijken."</p>
<p>Zondag 19 april gingen de Amsterdammers, die tweede stonden, op bezoek bij PSV. Bij een nederlaag van Ajax was AZ alsnog kampioen. En dat gebeurde. "We keken met z'n allen op een groot scherm in het spelershome. Eerst waren we nog behoorlijk chagrijnig, maar de stemming veranderde. Ineens waren we toch kampioen", weet Scheringa zich nog goed te herinneren.</p>
<p>"De blijdschap was zo groot, duizenden mensen gingen spontaan naar het stadion en verzamelden zich voor het bordes. Ik kon me niet meer bedwingen en ging als een van de eersten naar buiten om de mensen toe spreken, dat was geweldig", aldus Scheringa.</p>
<p>"'s Avonds zijn we naar het Waagplein gegaan, terwijl dat eigenlijk niet verantwoord was. We waren dat plein nog geen tien meter opgelopen en werden meteen door de mensen opgetild. Het was niet meer onder controle te krijgen. De beveiliging was mee, maar het was een gekkenhuis, dus we zijn meteen weer teruggegaan. Het was wel een fantastisch feest."</p>
<p>"Ik denk er nog heel vaak aan terug", zegt Scheringa. "We hadden een derde van de begroting van de topclubs en toch werden we kampioen. Het gaat dus niet alleen om geld, maar ook om kwaliteit en de manier waarop je dingen aanpakt."</p>
<h2>Weg als voorzitter, nog wel supporter</h2>
<p>In het najaar van 2009 kwam er na zestien jaar een einde aan het voorzitterschap van Scheringa bij AZ. Zijn DSB Bank ging failliet. Dat had uiteraard ook zijn weerslag op de club, die zijn hoofdsponsor verloor. AZ zat in zwaar weer, maar kwam er dankzij steun van een groep investeerders weer bovenop. Zonder Scheringa, die ondanks alles wat destijds gebeurde, nu nog altijd een trouw supporter is.</p>
<p>"Ik heb mijn vaste stoel nog en ben er elke wedstrijd. Bij AZ werken 200 mensen en daarvan heb ik er nog honderd aangenomen, de club zit in mijn hart."</p>
