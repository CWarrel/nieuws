---
layout: post
title: "Meevallend kwartaal voor Unilever"
date: Thu, 18 Apr 2019 08:18:50 +0200
categories: 
- financieel 
- koersen 
externe_link: "https://www.telegraaf.nl/financieel/3462801/meevallend-kwartaal-voor-unilever"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d23e0a0c-61a5-11e9-b843-0218eaf05005.jpg"
---

<p class="intro">Was- en levensmiddelenconcern Unilever heeft in het eerste kwartaal meer verkocht en ook nog eens tegen hogere prijzen. Het Nederlands-Britse bedrijf zag de totale omzet weliswaar licht dalen door de verkoop van zijn margarinetak, maar als die buiten beschouwing wordt gelaten stegen de opbrengsten juist wat meer dan waar kenners gemiddeld op hadden gerekend.</p> <p>De opbrengsten kwamen in het eerste kwartaal uit op 12,4 miljard euro, 1,6 procent minder dan een jaar eerder in dezelfde periode. Als de verkoop van de zogeheten spreads-divisie niet mee wordt geteld steeg de omzet met 3,1 procent. Het grootste deel daarvan kwam door prijsverhogingen.</p><p>Cif, Omo en Biotex</p><p>Vooral de lijn van huishoudelijke producten deed het goed met een omzetgroei op vergelijkbare basis van 6 procent. De divisie met merken als Cif, Omo en Biotex focuste zich meer op de duurdere producten en dat wierp zijn vruchten af. De tak voor cosmetica en persoonlijke verzorging, de grootste divisie, groeide onderliggend met 3,1 procent. Voedingsmiddelen lieten met 1,5 procent een meer bescheiden groei zien.</p><p>De opkomende markten lieten wat herstel zien. Dat gold vooral voor Zuidoost-Azië en Brazilië. In India zwakte de groei wat af. Unilever had eerder gewaarschuwd voor tegenwind in Latijns-Amerika.</p><p>Unilever liet weten op koers te liggen voor het behalen van zijn jaardoelstellingen. Unilever rekent op omzetgroei in 2019 die uitkomt aan de onderkant van de meerjaarsverwachting van 3 tot 5 procent.</p>
