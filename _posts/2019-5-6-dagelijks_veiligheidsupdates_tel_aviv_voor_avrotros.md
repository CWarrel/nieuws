---
layout: post
title: "Dagelijks veiligheidsupdates Tel Aviv voor AvroTros"
date: Mon, 06 May 2019 19:23:00 +0200
category: entertainment
externe_link: "https://www.telegraaf.nl/entertainment/3544904/dagelijks-veiligheidsupdates-tel-aviv-voor-avro-tros"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0dbcb2e2-702c-11e9-ad27-0255c322e81b.jpg"
---

<p class="intro">AvroTros, dat verantwoordelijk is voor de Nederlandse deelname aan het Eurovisiesongfestival, houdt de actuele situatie in Tel Aviv nauwgezet in de gaten.</p> <p>Alle deelnemende landen krijgen op z’n minst dagelijks een update over de veiligheid van EBU, de organisatie die het festival organiseert. Mocht er een actuele aanleiding zijn voor een aanpassing van het programma, dan liggen er diverse noodscenario’s klaar. Dat heeft een woordvoerder van AvroTros maandag desgevraagd aan het ANP laten weten.</p><p>Het geweld tussen Israël en Gaza laaide de afgelopen dagen op. Er werden over en weer aanvallen uitgevoerd waarbij tientallen mensen om het leven kwamen. Sinds zondagavond is er een fragiel staakt-het-vuren van kracht.</p><p>„EBU staat in nauw contact met de de Israëlische overheid en de veiligheidsdiensten”, meldt een zegsman van de AvroTros. „Wij vertrouwen erop dat EBU de juiste afwegingen maakt om het evenement veilig en in goede harmonie te laten verlopen.” Mocht de situatie in Israël toch uit de hand lopen, dan moet elke deelnemer en omroep zelf zijn afwegingen maken. „Maar we gaan er niet van uit dat dat nodig zal zijn. De muziek en de boodschap van verbroedering staan wat ons betreft altijd voorop. Het moet tijdens het festival niet over politiek gaan.”</p><p>Kennisorganisatie The Rights Forum van onder anderen Dries van Agt en Hedy d’Ancona riep vorig week op de omroep te bestoken met oproepen om het festival te boycotten. „We hebben de laatste dagen meerdere reacties van diverse kanten ontvangen”, bevestigt de woordvoerder van AvroTros. „Maar het is niet zo dat onze mailbox is overstroomd.”</p><p>De Nederlandse deelnemer Duncan Laurence is maandagavond aangekomen in Israël. Hij heeft dinsdag zijn eerste repetitie in Tel Aviv.</p><p>Op de hoogte blijven van al het nieuws over de royals en sterren? Schrijf je hier in voor onze nieuwsbrief.</p>
