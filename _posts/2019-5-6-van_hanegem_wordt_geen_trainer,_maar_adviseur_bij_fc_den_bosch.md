---
layout: post
title: "Van Hanegem wordt geen trainer, maar adviseur bij FC Den Bosch"
date: Mon, 06 May 2019 15:11:11 +0200
category: sport
externe_link: "https://nos.nl/l/2283471"
feature_image: "https://nos.nl/data/image/2019/05/06/548194/1008x567.jpg"
---

<p>Willem van Hanegem is de komende weken adviseur voor de technische staf van FC Den Bosch, als de club uitkomt in de play-offs in de eerste divisie.</p>
<p>De Brabantse club meldt dat de 75-jarige oud-international op de achtergrond werkzaam zal zijn. Hij zal niet op de bank plaatsnemen, maar gaat trainingen en wedstrijden observeren en gesprekken voeren met onder anderen de coaches Erik van der Ven en Paul Beekmans en keeperstrainer John Vos.</p>
<h2>'Geen gezeik'</h2>
<p>Van Hanegem liet maandag in zijn column in het AD al weten dat hij weinig zag in een rol als trainer bij de club. "Dat is niet omdat ik de ploeg niet goed genoeg vind, want Den Bosch heeft leuke spelers in de selectie. Ik heb gewoon geen zin in het gezeik eromheen."</p>
<p>Den Bosch is opgetogen over de adviserende rol die Van Hanegem gaat vervullen. "Hij is een fenomeen en uniek in alle facetten. Zoals hij vroeger voetbalde, zo praat hij er ook over. Hij is volledig onafhankelijk en staat bekend om zijn eerlijkheid. We zijn daarom heel blij dat het gelukt is om Willem voor FC Den Bosch te winnen."</p>
<h2>Terug naar hoogste niveau</h2>
<p>FC Den Bosch wil graag weer terugkeren in de eredivisie na veertien jaar. "We denken dat Willem FC Den Bosch daarbij kan helpen", zegt Bert Ruijsch, technisch manager van de club.</p>
<p>Den Bosch treft in de halve finales van de play-offs Go Ahead Eagles.</p>
