---
layout: post
title: "Koeltrein uit Spanje met vers fruit gaat duizenden vrachtwagenritten vervangen"
date: Tue, 07 May 2019 07:04:44 +0200
category: nieuws
externe_link: "https://nos.nl/l/2283537"
feature_image: "https://nos.nl/data/image/2019/05/07/548305/1008x567.jpg"
---

<p>Na jaren voorbereiding rijdt de eerste gekoelde trein direct tussen Spanje en Nederland. Door de verbinding zijn zo'n 12.000 ritten minder met vrachtwagens nodig, stellen de bedrijven die het project hebben opgezet. Dat levert een besparing van minstens 70 procent van de CO2-uitstoot op, verwachten ze.</p>
<p>Het transport richt zich op verse groente en fruit uit Spanje, een belangrijke handelsstroom voor Nederland. Nu worden veel van de producten, zoals sinaasappels en sla, nog per gekoelde vrachtwagen hierheen gehaald. Dat vervoer kost twee dagen.</p>
<h2>Obstakels</h2>
<p>Het vervoer per trein is even snel, zegt Maarten van Hamburg, algemeen directeur van Bakker Barendrecht. Het bedrijf levert verse groente en fruit aan Albert Heijn en is een van de initiatiefnemers van het treinproject.</p>
<p>Grofweg een kwart van de citrusvruchten die Van Hamburg uit de regio rond Valencia importeert zal komende tijd per trein komen in plaats van per vrachtwagen.</p>
<p>Die snelheid was niet vanzelfsprekend, aldus Gerjo Scheringa, algemeen directeur van Euro Pool, de andere initiatiefnemer. Zo verschilt de spoorbreedte in Spanje en Frankrijk, waardoor treinen niet zomaar verder kunnen rijden.</p>
<p>Directeur Gerjo Scheringa legt uit wat de voordelen zijn van het treintransport:</p>
<p>Het bedrijf levert de opklapbare kratten waarin de groente en het fruit vervoerd worden. Die kratten worden leeg in containers bij de haven van Rotterdam op de trein geladen. In Spanje stoppen de groente en fruittelers in de regio rond Valencia ze dan vol.</p>
<p>Dat ze leeg moeten afreizen, heeft volgens Scheringa te maken met het seizoen. "Als het seizoen hier nog niet is opgestart, is het in Spanje wel al begonnen." Op den duur kunnen ook Nederlandse producten naar het buitenland gevoerd worden.</p>
<p>Overigens gaan de kratten tot nu toe ook leeg naar het zuiden, maar dan per vrachtwagen, zegt hij. De kosten zijn eveneens vergelijkbaar met die van het transport per vrachtwagen, aldus de directeur.</p>
<h2>Geen subsidie</h2>
<p>Afgelopen jaar liet het ministerie van Infrastructuur en Waterstaat nog weten komende jaren extra geld beschikbaar te zullen stellen voor goederenvervoer per trein. Maar dit project heeft geen geld ontvangen van de overheid, vertelt Scheringa. "Uiteindelijk zal het zichzelf moeten bedruipen."</p>
<p>Maandag is de eerste trein vanuit Pernis richting Valencia vertrokken. Aankomend weekend zijn de eerste verse ladingen in Nederland binnen. De trein gaat drie keer per week rijden. Als het een succes is, zal dat vaker worden, laten beide mannen weten.</p>
