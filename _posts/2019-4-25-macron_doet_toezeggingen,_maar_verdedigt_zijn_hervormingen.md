---
layout: post
title: "Macron doet toezeggingen, maar verdedigt zijn hervormingen"
date: Thu, 25 Apr 2019 19:44:22 +0200
category: buitenland
externe_link: "http://feeds.nos.nl/~r/nosnieuwsbuitenland/~3/L_giaVcXBo8/2282052"
feature_image: "https://nos.nl/data/image/2019/04/25/546014/1008x567.jpg"
---

<p>President Macron heeft in een langverwachte reactie op de eisen van de gele-hesjesbeweging beloofd dat hij de inkomensbelasting voor werkenden zal verlagen, met name voor de middenklasse, en kleine pensioenen zal verhogen. Daar staat tegenover dat de Fransen langer moeten doorwerken om de pensioenen te kunnen blijven betalen.</p>
<p>Verder wil hij burgers meer betrekken bij democratische besluitvorming, onder meer door het organiseren van referenda gemakkelijker te maken. Tot 2022 zullen er geen ziekenhuizen en scholen verdwijnen, zo zei hij op een persconferentie waar lang naar was uitgekeken.</p>
<p>Macron ziet zich al bijna een half jaar geconfronteerd met massale protesten, die gepaard gaan met rellen en vernielingen. Wat begon als een actie tegen een accijnsverhoging op diesel, groeide uit tot breed protest tegen ongelijkheid en tegen de politieke elite die het contact met de gewone burger kwijt zou zijn.</p>
<p>Het lukte de regering niet om de geest weer in de fles te krijgen, ook niet in december, toen Macron al een aantal toezeggingen deed.</p>
<p>De president zegt nu dat de "aanzienlijke" verlaging van de inkomstenbelasting betaald zal worden uit het dichten van gaten in de belastingwetgeving, bezuinigingen op overheidsuitgaven en een bijdrage van de werknemers; die zullen meer uren moeten maken. De maatregelen komen voort uit een drie maanden durend 'nationaal debat', waaraan Macron zelf heeft deelgenomen.</p>
<p>Hij heeft beloofd werken weer lonend te maken en het pensioenstelsel, sociale voorzieningen en regelingen voor ambtenaren te versoberen. Hij is niet van plan om zijn beleid verder aan te passen. "Ik heb mezelf afgevraagd: moet ik stoppen met waar ik twee jaar geleden aan ben begonnen? Gaan we de verkeerde kant op? Ik denk dat het tegendeel het geval is."</p>
<p>Correspondent Frank Renout betwijfelt of deze maatregelen de gele hesjes tevreden stellen. Aan een van hun belangrijkste eisen wordt niet voldaan. Dat is het burgerreferendum, waarbij burgers zelf een voorstel kunnen doen dat door de regering moet worden uitgevoerd.</p>
<h2>Dieptepunt</h2>
<p>Macrons populariteit heeft na twee jaar van regeren een dieptepunt bereikt. Toen hij president werd, stond 60 procent van de Fransen achter hem. Nu is daar nog de helft van over.</p>
<p>In de peilingen voor de Europese Verkiezingen, volgende maand, ging Macrons partij La Republique En Marche steeds aan kop. Maar in de meest recente peilingen heeft de rechts-populistische Rassemblement National van Marine Le Pen de koppositie overgenomen.</p><img src="http://feeds.feedburner.com/~r/nosnieuwsbuitenland/~4/L_giaVcXBo8" height="1" width="1" alt=""/>
