---
layout: post
title: "'Grote archeologische vondst' in Egypte: tombe uit vijfde dynastie ontdekt"
date: Sun, 14 Apr 2019 05:08:14 +0200
category: nieuws
externe_link: "https://nos.nl/l/2280359"
feature_image: "https://nos.nl/data/image/2019/04/14/543464/1008x567.jpg"
---

<p>Bij Caïro is, zoals Egypte het zelf noemt, een grote archeologische vondst gedaan. Archeologen hebben een tombe uit de vijfde dynastie ontdekt, van ongeveer 4300 jaar oud. De tekeningen op de muren zijn nog bijna helemaal intact.</p>
<p>De tombe zou toebehoren aan een hoge functionaris, genaamd Khuwy, van wie wordt aangenomen dat hij een edelman was.</p>
<p>Een smalle doorgang biedt toegang tot de tombe:</p>
<p>De L-vormige tombe begint met een kleine gang die naar een kamer leidt. Na die kamer volgt nog een grotere kamer met schilderingen. De tombe is bijna volledig gemaakt van witte kalksteen. De schilderingen zijn gemaakt met een groene hars en oliën.</p>
<p>Volgens de archeologen die de tombe vonden, was het ontwerp van de tombe gebaseerd op de koninklijke piramides uit de vijfde dynastie.</p>
<p>De laatste jaren zijn er regelmatig archeologische vondsten in Egypte. Het land geeft veel aandacht aan die ontdekkingen en probeert zo het toerisme een oppepper te geven.</p>
<p>Deze tombe trok in ieder geval veel journalisten en buitenlandse ambassadeurs.</p>
