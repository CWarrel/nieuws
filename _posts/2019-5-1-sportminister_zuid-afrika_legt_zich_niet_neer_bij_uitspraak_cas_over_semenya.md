---
layout: post
title: "Sportminister Zuid-Afrika legt zich niet neer bij uitspraak CAS over Semenya"
date: Wed, 01 May 2019 16:32:07 +0200
category: nieuws
externe_link: "https://nos.nl/l/2282851"
feature_image: "https://nos.nl/data/image/2017/08/13/409912/1008x567.jpg"
---

<p>Het is een uitspraak met mogelijk verstrekkende gevolgen voor de sportwereld. Vrouwelijke atleten die een hoge, aangeboren testosteronspiegel hebben, mogen geweerd worden van wedstrijden. Dat heeft het hoogste internationale sporttribunaal, CAS, bepaald.</p>
<p>De zaak was aangespannen door de Zuid-Afrikaanse atlete Caster Semenya tegen de internationale atletiekfederatie IAAF, die een testosteronlimiet wil instellen voor atletes op de 400 en 800 meter hardlopen. De tweevoudig olympisch kampioene vindt dat zij niet verplicht kan worden medicijnen te nemen om een hormonale afwijking te bestrijden.</p>
<p>Tegen Nieuwsuur zegt de Zuid-Afrikaanse minister van Sport, Tokozile Xasa, zich niet bij de uitspraak van het CAS neer te leggen. "We zijn geschokt door de uitspraak want we geloven dat de regels de waardigheid en rechten van onze atleet en van andere vrouwelijke atleten schenden."</p>
<p>"We gaan de uitspraak bestuderen en kijken wat we nu kunnen doen", zegt Xasa. Semenya heeft zelf inmiddels laten weten met haar advocaten te overwegen in beroep te gaan.</p>
<p>De zaak van Semenya verdeelt de sportwereld. Zo zei hardloper Ellen van Langen eerder dat het in het belang van de eerlijke competitie is dat de atletiekfederatie een testosteronlimiet instelt. "Testosteron bepaalt het krachtsverschil tussen mannen en vrouwen. Vandaar dat er regels zijn opgesteld. Het gaat om eerlijke competitie."</p>
<h2>'Moet Usain Bolt dan ook z'n kuiten korter maken?'</h2>
<p>Oud-hordeloper Gregory Sedoc nam het gisteravond in NOS Met het Oog op Morgen juist op voor Semenya. "Dat ze verplicht medicatie moet nemen is natuurlijk te gek voor woorden. Ik kan me er heel erg kwaad om maken."</p>
<p>Sedoc maakt een vergelijking met Usain Bolt. "Semenya is hiermee geboren, daar kan ze niets aan doen. Net zoals dat Usain Bolt geboren is met enorme genen. Hij heeft lange kuitspieren, zo is hij geboren, die voorsprong heeft hij ook al. Had hij dan ook zijn kuit korter moeten maken? Je wordt geboren in een lichaam, daar kan je niks aan doen."</p>
<p>Minister Xasa heeft een vergelijkbaar argument. "Wanneer iemand getalenteerd is zoals Semenya, wil je die gave dan om zeep helpen? Gelijke kansen in de sport bereik je niet door het talent van de één te doden, maar door de ander te helpen de top te bereiken."</p>
<p>"Sport is sowieso oneerlijk", zegt Sedoc. "Usain Bolt heeft het perfecte lichaam, daar ga je nooit van winnen, tenzij hij een blessure heeft. Die was onverslaanbaar. Dat was part of the game."</p>
