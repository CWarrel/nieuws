---
layout: post
title: "Trump, Obama en tal van beroemdheden feliciteren Woods"
date: Sun, 14 Apr 2019 23:18:31 +0200
category: sport
externe_link: "https://nos.nl/l/2280510"
feature_image: "https://nos.nl/data/image/2019/04/14/543746/1008x567.jpg"
---

<p>De eerste majorzege van Tiger Woods in elf jaar heeft veel losgemaakt bij de 43-jarige Amerikaan, maar ook bij de sportwereld in zijn algemeenheid. Zelfs het Witte Huis liet na Woods' sensationele overwinning van zich horen.</p>
<p>President Trump schreef op Twitter: "Ik hou van mensen die goed zijn onder druk. Wat een fantastische comeback van een geweldige gozer!"</p>
<p>Zelf kon Woods het allemaal ook amper bevatten. "Het is overweldigend, vooral na wat er allemaal gebeurd is", zei hij, daarmee verwijzend naar de vele blessures en talrijke privéproblemen die vele jaren een schaduw over zijn carrière hadden geworpen. "Wat ik nu meemaak, is moeilijk te bevatten."</p>
<h2>Luiten zag weer de oude Tiger</h2>
<p>Joost Luiten, Nederlands beste golfer, zag de zegetocht van zijn collega op televisie. "Ik hoopte erop. Na zoveel gezeur en gezeik dit doen, dat is wel heel knap hoor. Het was echt weer de oude Tiger."</p>
<p>In 1997 won Woods de Masters voor het eerst. Toen viel hij zijn inmiddels overleden vader in de armen. "Nu ben ik zelf vader van twee kinderen", zei Woods.</p>
<p>Juist voor zijn kinderen - Charlie van 10 jaar en Sam van 11 jaar - wilde hij terugkeren op het hoogste niveau, zodat ze hem niet alleen op oude beelden op YouTube konden zien winnen. "Hopelijk zullen ze dit nooit vergeten."</p>
<h2>Na Trump ook Obama</h2>
<p>Woods ontving via sociale media veel felicitaties. Behalve president Trump sprak ook diens voorganger Barack Obama lovende woorden. "Terugkeren en de Masters winnen na al die hoogte- en dieptepunten is een bewijs van uitmuntendheid en vastberadenheid."</p>
<p>Tennisster Serena Williams verklaarde zelfs in tranen te zijn geweest toen ze Woods zag winnen. Ook quarterback Tom Brady en de basketballers Stephen Curry en Magic Johnson spraken hun bewondering uit.</p>
<p>In de golfwereld raakt men uiteraard niet uitgesproken over de winst van Woods. Jack Nicklaus, met achttien titels de enige die meer majors heeft gewonnen dan zijn landgenoot, twitterde het "fantastisch!" te vinden.</p>
