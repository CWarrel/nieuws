---
layout: post
title: "Wijnaldum helpt Liverpool terug aan kop, blamage voor Arsenal in derby"
date: Sun, 21 Apr 2019 19:24:06 +0200
category: sport
externe_link: "https://nos.nl/l/2281480"
feature_image: "https://nos.nl/data/image/2019/04/21/545216/1008x567.jpg"
---

<p>Met een volley na een klein uur spelen heeft Georginio Wijnaldum zijn elftal de weg gewezen naar de koppositie in de Premier League. Liverpool is door de winst bij Cardiff (0-2) namelijk Manchester City twee punten voorbij, al heeft het wel een wedstrijd meer gespeeld.</p>
<p>Het elftal van manager Jürgen Klopp, die ook voor Virgil van Dijk een basisplaats had ingeruimd, miste in de eerste helft kans op kans. Vooral Sadio Mané had zijn vizier niet op scherp staan op bezoek bij de degradatiekandidaat.</p>
<p>Wijnaldum brak uiteindelijk de ban, maar de bezoekers bleven ook daarna slordig in de afwerking. Enkel James Milner hield zijn hoofd koel, toen de routinier vanaf elf meter mocht aanleggen na een overtreding op Mohamed Salah.</p>
<h2>Ook Arsenal knoeit</h2>
<p>In de strijd om een Champions League-ticket liet Arsenal een uitgelezen kans liggen om te profiteren van de knoeiende concurrentie. Net als Tottenham Hotspur en Manchester United ging nu ook het elftal van Unai Emery onderuit.</p>
<p>Arsenal staat nog wel vierde na de derbynederlaag tegen Crystal Palace (2-3). Mesut Özil maakte namens de thuisclub de tegengoal van Christian Benteke nog ongedaan, maar de goals van Wilfried Zaha en James McArthur kwamen 'the Gunners' daarna niet meer te boven.</p>
<p>Pierre-Emerick Aubameyang maakte in het laatste kwartier nog wel zijn negentiende doelpunt van dit seizoen en is nu samen met Sergio Agüero en Salah gedeeld topscorer in de Premier League.</p>
