---
layout: post
title: "Robben vreest dat hij laatste duel voor Bayern heeft gespeeld"
date: Thu, 11 Apr 2019 14:57:57 +0200
category: sport
externe_link: "https://nos.nl/l/2279981"
feature_image: "https://nos.nl/data/image/2019/02/25/533275/1008x567.jpg"
---

<p>Arjen Robben heeft tegenover Sky Sport aangegeven dat het niet onmogelijk is dat hij zijn laatste wedstrijd voor Bayern München al heeft gespeeld. De aanvaller, voormalig aanvoerder van Oranje, kampt al maanden met fysieke problemen.</p>
<p>"Ik weet niet zeker of ik dit seizoen nog voor Bayern München kan spelen", zei Robben. "Ik heb daar mijn twijfels over. Het is heel frustrerend om niet te weten wat er precies aan de hand is."</p>
<p>Eind vorig jaar, in aanloop naar de wedstrijd van Ajax in de groepsfase van de Champions League tegen Bayern München, sprak NOS Sport met Robben over zijn fysieke problemen:</p>
<p>De 35-jarige Robben had eerst last van een dijbeenblessure, later leek een zenuw in een heup klachten te veroorzaken. Toen Robben vorige maand eindelijk de groepstraining hervatte, kreeg hij last van een kuit.</p>
<p>De 96-voudig international vertrekt komende zomer na tien jaar bij Bayern. Robben heeft tot dusver in het midden gelaten of hij stopt dan wel zijn carrière voortzet bij een andere club. In het gesprek met Sky Sport heeft hij gezegd meerdere aanbiedingen te hebben.</p>
<h2>27 november</h2>
<p>Zijn laatste optreden dateert van 27 november vorig jaar, in de Champions League tegen Benfica (5-1). Robben nam in die wedstrijd de eerste twee doelpunten voor zijn rekening.</p>
