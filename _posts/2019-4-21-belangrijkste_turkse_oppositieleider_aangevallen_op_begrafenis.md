---
layout: post
title: "Belangrijkste Turkse oppositieleider aangevallen op begrafenis"
date: Sun, 21 Apr 2019 22:22:59 +0200
category: nieuws
externe_link: "https://nos.nl/l/2281499"
feature_image: "https://nos.nl/data/image/2019/04/21/545242/1008x567.jpg"
---

<p>De leider van de grootste Turkse oppositiepartij CHP, Kemal Kilicdaroglu, is aangevallen op een begraafplaats. Hij was daar om de uitvaart bij te wonen van een omgekomen militair.</p>
<p>Op sociale media gaan filmpjes rond van een menigte die de oppositieleider belaagt. De mannen proberen hem te slaan en hij krijgt hierbij een vuist in zijn gezicht.</p>
<p>Kilicdaroglu reageerde zelf op de aanval. "Zij hebben geen respect voor de martelaar. En ze zijn geen oprechte moslims", zei hij na afloop tegen een groep CHP-aanhangers. Ook benadrukte hij dat het incident hem er niet van weerhoudt om op te komen voor rechtvaardigheid.</p>
<p>De militair van wie Kilicdaroglu de begrafenis bijwoonde, werd gedood terwijl hij vocht tegen Koerdische PKK-strijders. De CHP wordt er door de AKP van president Erdogan juist vaak van beschuldigd PKK-strijders in haar midden te hebben.</p>
<p>De CHP won afgelopen maand bij de gemeenteraadsverkiezingen het burgemeesterschap van Ankara en Istanbul ten koste van de regeringspartij AKP.</p>
