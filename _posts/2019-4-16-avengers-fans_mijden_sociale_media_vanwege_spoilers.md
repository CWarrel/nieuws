---
layout: post
title: "Avengers-fans mijden sociale media vanwege spoilers"
date: Tue, 16 Apr 2019 18:09:04 +0200
category: nieuws
externe_link: "https://nos.nl/l/2280760"
feature_image: "https://nos.nl/data/image/2019/04/16/544126/1008x567.jpg"
---

<p>Avengers-fans waarschuwen elkaar op sociale media voor spoilers. De eerste beelden van de nieuwste Marvel-superheldenfilm zijn uitgelekt en gaan rond op internet. Sommige fans mijden daarom de komende dagen Twitter, Facebook en Instagram.</p>
<p>Voor de goede orde: in dit stuk staan geen spoilers.</p>
<p>Productiemaatschappij Disney heeft tevergeefs geprobeerd om elk lek van Avengers: Endgame tegen te houden. Zo werden de opnamedagen strikt geheim gehouden en kregen journalisten en recensenten de film niet van tevoren te zien.</p>
<p>Het is niet bekend hoe er toch beelden naar buiten zijn gekomen, maar waarschijnlijk is het door iemand gedaan die toestemming had om de film te zien. Disney heeft nog niet gereageerd.</p>
<p>Avengers: Endgame is het vervolg op Avengers: Infinity War, die vorig jaar uitkwam en wereldwijd meer dan 2 miljard dollar opbracht. Het is tevens het sluitstuk van de reeks waarin het superheldenteam met onder anderen de Hulk, Black Widow en Captain America samen optreden.</p>
<p>De serie begon elf jaar geleden met een film over Iron Man. De andere superhelden werden ook ge√Øntroduceerd in afzonderlijke films. Ze kwamen voor het eerst samen in The Avengers (2012).</p>
<p>Terwijl de laatste Avengers-film nog niet in de bioscopen draait, heeft hij al verschillende records gebroken. Zo zagen binnen een dag bijna 290 miljoen mensen de eerste trailer. De voorverkoop veroorzaakte daarnaast storingen op verschillende websites.</p>
<h2>Game of Thrones</h2>
<p>Het is niet de eerste keer dat beelden van grote producties uitlekken. Vorig jaar waren bijvoorbeeld online veel spoilers te vinden van het slot van seizoen 7 van de populaire tv-serie Game of Thrones. Als oplossing daarvoor hebben de makers bedacht om voor dit laatste seizoen meerdere eindes te filmen.</p>
<p>Het slot waarop fans langer dan een decennium en 21 films moesten wachten, is in Nederland vanaf volgende week dinsdag in de bioscoop te zien.</p>
