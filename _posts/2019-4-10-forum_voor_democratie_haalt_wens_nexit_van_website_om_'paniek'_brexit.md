---
layout: post
title: "Forum voor Democratie haalt wens nexit van website om 'paniek' brexit"
date: Thu, 11 Apr 2019 01:01:49 +0200
category: politiek
externe_link: "https://nos.nl/l/2279922"
feature_image: "https://nos.nl/data/image/2019/04/11/542806/1008x567.jpg"
---

<p>Op de website van Forum voor Democratie is de wens voor een nexit weggehaald. De partij is nog steeds voor een vertrek van Nederland uit de Europese Unie, maar heeft de tekst aangepast om rekening te houden met de "paniek" in Nederland over de naderende brexit.</p>
<p>Partijleider Baudet zei in tv-programma Jinek dat onder meer door de media een sfeer is gecreÃ«erd dat de brexit "heel erg" is. Dat valt mee, zegt Baudet. De partij wil met het weghalen van het woord nexit een signaal afgeven. "Ik ben best bereid om te zeggen dat Nederland niet morgen uit de Europese Unie moet. We doen dat in fases."</p>
<p>De afgelopen tijd is er onduidelijkheid ontstaan over het nexit-standpunt van Forum voor Democratie, ook omdat de partij een PVV-motie voor het opzeggen van het EU-lidmaatschap niet steunde.</p>
<p>Baudet blijft voor uittreding, zo benadrukte hij in Jinek: "We denken dat het onherroepelijk en onvermijdelijk is, omdat alle lidstaten worden geforceerd mee te werken aan een Verenigde Staten van Europa".</p>
<p>De partij doet mee met de Europese Verkiezingen in mei met columnist Derk-Jan Eppink. Hij heeft eerder voor een Belgische partij in het Europees parlement gezeten. Hij is ook voor uittreding, maar daar moet wel eerst een bindend referendum over worden gehouden.</p>
