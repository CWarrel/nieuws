---
layout: post
title: "De Ligt niet verbaasd over bereiken halve finales: 'Iedereen weet wat we kunnen'"
date: Tue, 16 Apr 2019 23:24:04 +0200
category: sport
externe_link: "https://nos.nl/l/2280809"
feature_image: "https://nos.nl/data/image/2019/04/16/544237/1008x567.jpg"
---

<p>Matthijs de Ligt sprong zó hoog de lucht in dat hij Ajax zelfs tussen twee Juventus-verdedigers in naar een 2-1 overwinning kon koppen. Het was niet zomaar een sprong, het is iets waar hij veel op traint.</p>
<p>"Dat dat er dan zo uitkomt in de kwartfinale van de Champions League, dat is fantastisch", zei de 19-jarige aanvoerder van Ajax na de wedstrijd.</p>
<p>Toch had hij liever gezien dat Ajax het duel al eerder had beslist. "Als je zag hoeveel kansen we misten, bizar. Zoveel mogelijkheden. Daarom moesten we scherp achterin blijven en dat is denk ik goed gelukt."</p>
<p>De Ligt is niet verbaasd dat Ajax nu voor het eerst in 22 jaar in de halve finales van de Champions League staat. "Nee, na Bayern München en Real Madrid weet iedereen nu wel wat we kunnen. We hebben maar een wedstrijd verloren, dat zegt genoeg."</p>
<h2>De Jong en Van de Beek glimmen</h2>
<p>Ook Frenkie de Jong sprak na afloop bij Veronica over de gemiste kansen: "We hadden hier met veel meer dan 2-1 moeten winnen. Of ik kan geloven dat we naar de halve finales gaan? Er is in ieder geval geen ongeloof, maar heel veel blijdschap."</p>
<p>Donny van de Beek glom eveneens van oor tot oor. "Dit is geweldig. Je ziet de emotie bij iedereen. De halve finale... Vooraf zou iedereen ons hebben uitgelachen. Dit is voor het hele Nederlandse voetbal fantastisch. Deze avond vergeet ik nooit meer."</p>
<p>In de halve finale speelt De Ligt liever tegen Tottenham Hotspur dan tegen Manchester City. "Maar alleen omdat daar veel ex-Ajacieden spelen."</p>
<h2>Wat gaat de KNVB doen met bekerfinale?</h2>
<p>De halve finales zijn in de week van 30 april en 7 mei. Tussendoor staat de bekerfinale tegen Willem II gepland om zondag 5 mei, maar waarschijnlijk zal de KNVB het schema weer aanpassen voor Ajax. De Ligt: "Doen ze eindelijk ook eens iets. Grapje."</p>
