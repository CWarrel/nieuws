---
layout: post
title: "Al zeker 880 miljoen voor Notre-Dame, maar discussie over gulheid van giften"
date: Wed, 17 Apr 2019 20:47:53 +0200
category: nieuws
externe_link: "https://nos.nl/l/2280936"
feature_image: "https://nos.nl/data/image/2019/04/17/544384/1008x567.jpg"
---

<p>Voor de herbouw van de Notre-Dame is zeker 880 miljoen euro toegezegd door donateurs. Maar er is ook een groeiende discussie over het belastingvoordeel voor gulle gevers. Vakbonden stellen dat vooral de belastingbetaler opdraait voor de restauratiekosten, terwijl bedrijven en zakenmannen goede sier maken met hun giften.</p>
<p>Donaties voor, of de aankoop van, nationaal erfgoed zijn tot 90 procent aftrekbaar bij de Franse belastingdienst. Miljardair Francois-Henri Pinault zei vandaag daar geen gebruik van te maken, als reactie op de kritiek. "Geen sprake van dat de belastingbetalers deze last moet dragen."</p>
<p>De topman van het bedrijf achter Gucci en Yves Saint Laurent had 100 miljoen euro toegezegd voor de restauratie van de uitgebrande kathedraal. Dankzij de vele donaties zal de teller voor het restauratieproject naar verwachting snel het miljard passeren. De lijst van grootste donateurs bestaat uit Franse multinationals (Total, JCDecaux) en zakenfamilies (Louis Vuitton, L'Oréal).</p>
<p>Schenken aan de cultuursector is in Frankrijk fiscaal voordelig. Bedrijven krijgen 60 procent van hun vennootschapsbelasting terug als ze doneren. Philipp Hellings is fiscalist in Parijs en geeft telefonisch een voorbeeld: "Je schenkt als onderneming 50.000 euro, dan krijg je 30.000 euro terug. Dat zullen deze bedrijven zeker ook in het achterhoofd hebben gehad."</p>
<p>Afhankelijk van een aantal factoren kan het voordeel voor bedrijven zelfs oplopen tot 90 procent. Het is voorlopig afwachten of dat ook het geval is bij de inzamelingsactie voor de Notre-Dame.</p>
<p>De eeuwenoude kathedraal vloog zondag in brand, in deze video zie je een reconstructie: </p>
<p>Twee voorwaarden voor de belastingkorting zijn dat een onderneming tenminste één vestiging in Frankrijk heeft. En het belastingvoordeel geldt maximaal tot 0,5 procent van de omzet van het bedrijf. Hoe groter het bedrijf dus is, hoe meer voordeel het schenken aan de culturele sector op papier oplevert. Als ze er gebruik van maken.</p>
<p>De rekenkamer in Frankrijk waarschuwde eind vorig jaar dat deze fiscale regeling de staatskas onder druk zet. Schenkingen aan de culturele sector hebben de Franse overheid vorig jaar bijvoorbeeld 900 miljoen euro gekost, meldt de VRT.</p>
<h2>Hoe is het voor privédonateurs?</h2>
<p>Ook voor particulieren is het voordelig om geld te schenken. Op donaties voor de wederopbouw van de kathedraal tot 1000 euro krijgt de donateur 75 procent terug, maakte de overheid vandaag bekend. Daarmee geldt voortaan voor kleinere donaties een iets gunstiger tarief dan voor de grote.</p>
<p>Voor alle schenkingen boven de 1000 euro geld een korting van 66 procent. Tenzij een donateur duidelijk aangeeft daarvan af te zien, zoals miljardair Pinault. Hij is vooralsnog de enige die dit openlijk bekend heeft gemaakt.</p>
<p>Binnen vijf jaar wil president Macron de eeuwenoude kerk hebben gerestaureerd, zo zei hij gisteren. Volgens critici is dit tijdsbestek onrealistisch. Maar qua geldinzameling ligt de Frankrijk in ieder geval op schema, zei de minister van Cultuur vandaag. Het is alleen nog afwachten hoeveel de Franse staat uiteindelijk zelf moet bijdragen vanwege het belastingvoordeel voor gulle gevers.</p>
<p>"De staat krijgt nu geld, maar moet het volgend jaar grotendeels teruggeven", vat fiscaal adviseur Hellings het samen.</p>
