---
layout: post
title: "Tientallen zeldzame vogels gestolen uit vogelpark in Ruinen"
date: Fri, 26 Apr 2019 16:23:49 +0200
category: nieuws
externe_link: "https://nos.nl/l/2282171"
feature_image: "https://nos.nl/data/image/2019/04/26/546180/1008x567.jpg"
---

<p>Uit Vogelpark Ruinen in Drenthe zijn zo'n veertig tot vijftig bijzondere vogels gestolen. Henk Dietz van het park kwam er vanmorgen achter.</p>
<p>"Ik voer eerst om 07.15 uur de varkentjes en ik loop langs de stroomklok en zie dat er geen stroom op het draad zit", zegt hij tegen RTV Drenthe. "Het is wel goed fout als er geen stroom is. Ik loop naar de andere kant van het park en ik kom de hoek om en zie mijn sporenkievit. Ik denk: wat doet die hier?"</p>
<p>Als Dietz gaat kijken bij de hokken, ziet hij dat alle sloten doorgeknipt zijn. "Ik heb daar een lange volière van ongeveer veertig meter en alle deuren stonden open."</p>
<h2>Blijf er met je poten vanaf</h2>
<p>Het slot is met een betonschaar doorgeknipt en er zijn verschillende soorten vogels meegenomen, waaronder langstaartglansspreeuwen en Europese scharrelaars. Ook eieren zijn weg.</p>
<p>Dietz is woedend. "Dit slaat helemaal nergens op. Blijf met je poten van andermans dieren af." Sommige vogels zijn niet meegenomen, maar vliegen nog rond. "Ik heb er twee weer kunnen vangen."</p>
<p>Als mensen bijzondere vogels zien vliegen in de buurt van Ruinen, hoopt Dietz dat ze dat bij hem melden. "Tweeënhalf jaar werk voor niets. Alles wat je hebt verdiend, ben je gewoon kwijt."</p>
