---
layout: post
title: "Scheidsrechter Kuipers ontvangt koninklijke onderscheiding"
date: Fri, 26 Apr 2019 13:03:17 +0200
category: sport
externe_link: "https://nos.nl/l/2282146"
feature_image: "https://nos.nl/data/image/2019/04/26/546133/1008x567.jpg"
---

<p>Björn Kuipers mag zich vanaf vandaag Officier in de Orde van Oranje-Nassau noemen. De Nederlandse topscheidsrechter werd vrijdag tijdens de jaarlijkse lintjesregen onderscheiden voor zijn verdiensten in het voetbal.</p>
<p>De 46-jarige Kuipers is sinds 2006 FIFA-scheidsrechter en floot al meer dan 400 duels in het Nederlandse betaalde voetbal. Daarnaast leidde hij ook 139 internationale wedstrijden, waaronder duels op EK's en WK's en de Champions League-finale van 2014.</p>
<p>Volgens de toelichting bij de onderscheiding geldt Kuipers als een voorbeeld voor andere scheidsrechters en heeft zijn succes een wervend effect op jongeren om zelf te gaan fluiten. Ook wordt Kuipers geroemd als succesvol eigenaar van meerdere supermarkten en als vrijwilliger bij K.V.V. Quick '20 uit Oldenzaal en de Stichting Kinder Mobiliteit.</p>
<h2>Meer lintjes</h2>
<p>Kuipers, die vanwege vakantie niet persoonlijk het lintje in ontvangst kon nemen, is niet de enige uit de sportwereld die in het zonnetje werd gezet. Ook oud-basketballer en huidig basketbalcoach Toon van Helfteren werd door Zijne Majesteit geëerd.</p>
<p>Van Helfteren wordt geroemd om zijn succes in het Nederlandse basketbal. De onlangs teruggetreden bondscoach speelde zelf 207 interlands en bracht onder andere de nationale ploeg voor het eerst in 25 jaar weer naar een EK.</p>
<p>Ook meervoudig wereldkampioen handboogschieten Mike Schloesser en taekwondocoach Jan Ekema krijgen een lintje. Schloesser is met zijn 25 jaar de jongste van de bijna 3.000 gedecoreerden die een eretitel krijgt.</p>
