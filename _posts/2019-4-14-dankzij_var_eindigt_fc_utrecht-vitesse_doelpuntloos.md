---
layout: post
title: "Dankzij VAR eindigt FC Utrecht-Vitesse doelpuntloos"
date: Sun, 14 Apr 2019 18:53:05 +0200
category: sport
externe_link: "https://nos.nl/l/2280475"
feature_image: "https://nos.nl/data/image/2019/04/14/543689/1008x567.jpg"
---

<p>Met de geschorste trainer Leonid Sloetski op de tribune speelde de VAR een beslissende rol bij het eredivisieduel der subtoppers tussen FC Utrecht en Vitesse (0-0). Voor rust werd een goal van FC Utrecht na ingrijpen van de VAR afgekeurd en vlak voor tijd ging een goal van Vitesse op advies van de VAR niet door.</p>
<p>Aan goede bedoelingen geen gebrek bij de clubs, maar van goed voetbal was geen sprake. Aanvankelijk was FC Utrecht iets beter. Het dacht ook op 1-0 te komen, maar de VAR zag dat doelpuntenmaker Sander van de Streek buitenspel stond.</p>
<h2>Aan de hand van Ødegaard</h2>
<p>Ook in de eerste helft dacht Jean-Christophe Bahebeck te kunnen opstomen richting het doel van Vitesse-doelman Remko Pasveer, maar hij werd gestuit door Thulani Serero. Arbiter Dennis Higler zag er tot onvrede van FC Utrecht niet meer dan een gele kaart in.</p>
<p>Na de rust had Vitesse aan de hand van Martin Ødegaard het beste van het spel. De Noor stichtte gevaar uit vrije trappen en verzorgde de assist voor de kopbal van Jake Clarke-Salter. Maar ook deze treffer telde niet: de Engelsman stond buitenspel.</p>
<h2>Janssen valt uit</h2>
<p>Waarnemend Vitesse-coach Oleg Jarovinski zag het vanaf de bank met een bedremmeld gezicht aan en dat gold ook voor Sloetski op de tribune. Vanwege uitspraken over scheidsrechter Serdar Gözübüyük vorige week na het duel met PSV werd Sloetski voor één duel geschorst.</p>
<p>Collega Dick Advocaat zag zijn FC Utrecht zich enigszins herstellen van de 5-0 nederlaag van vorige week bij ADO Den Haag. Utrecht-Aanvoerder Willem Janssen raakte een kwartier voor tijd geblesseerd in een poging Vitesse-spits Thomas Buitink af te stoppen en viel uit.</p>
