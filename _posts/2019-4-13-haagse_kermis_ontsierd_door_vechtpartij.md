---
layout: post
title: "Haagse kermis ontsierd door vechtpartij"
date: Sat, 13 Apr 2019 14:44:50 +0200
category: binnenland
externe_link: "https://www.telegraaf.nl/nieuws/3440415/haagse-kermis-ontsierd-door-vechtpartij"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/35ab8fe8-5def-11e9-ab1a-0218eaf05005.JPG"
---

<p class="intro">De Haagse Koningskermis op het Malieveld heeft een niet zo feestelijk eerste avond achter de rug. Net voor sluitingstijd kreeg de politie meldingen binnen van een flinke vechtpartij bij de kermis die deze week neerstreek op het groene veld midden in Den Haag. Een van de verontruste melders bij het noodnummer van de politie had het zelfs over een steekincident.</p> <p>Toen de politie met loeiende sirenes aankwam op de kermis was de grote groep vechtersbazen al uitgewaaierd over de stad. Op de kermis zelf werd niemand gewond aangetroffen. De politie trok vervolgens richting het Centraal Station omdat volgens enkele getuigen daar de meeste betrokkenen heen waren gerend. In de naastgelegen Rijnstraat werden vijf minderjarige jongens aangehouden. Drie mogen vrijwel meteen naar huis maar twee jongens van 16 en 17 jaar zitten nog vast. Ze zouden een stroomstootwapen bij zich hebben gehad.</p><p>De politie zoekt nog naar getuigen van het incident op de kermis die dit jaar groter dan ooit is. De traditionele Koningskermis werd voorheen altijd op het Lange Voorhout gehouden maar is nadat enkele jaren geleden het daar niet meer kon vanwege de bouw van een parkeergarage uitgeweken naar het Malieveld.</p><p>Volgens de kermisexploitanten zijn er op de kermis zelf geen incidenten geweest. „De jongeren zijn ook bij het station aangehouden.”</p>
