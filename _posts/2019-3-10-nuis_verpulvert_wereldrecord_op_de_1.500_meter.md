---
layout: post
title: "Nuis verpulvert wereldrecord op de 1.500 meter"
date: Sun, 10 Mar 2019 21:02:31 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/HzECFAi5tRs/2275419"
feature_image: "https://nos.nl/data/image/2019/03/10/536182/1008x567.jpg"
---

<p>Kjeld Nuis heeft bij de wereldbekerfinale in Salt Lake City een wereldrecord gereden op de 1.500 meter. Nuis kwam op het snelle Amerikaanse ijs tot een tijd van 1.40,17.</p>
<p>Het oude record (1.41,02) stond sinds 2017 op naam van de Rus Denis Joeskov. Zaterdag had Nuis ook al een wereldrecord op de 1.000 meter (1.06,18) gereden, waarmee hij ook als eerste eindigde in het klassement van de 1.000 meter.</p>
<p>De tweevoudig olympisch kampioen, die een hectisch schaatsseizoen achter de rug heeft, kwam tot zijn record in een rit tegen Thomas Krol.</p>
<p>Ook Krol, die zaterdag ook al sneller was dan het oude wereldrecord op de 1.000 meter, dook op de 1.500 meter onder de oude toptijd van Joeskov: 1.40,54. Joeskov reed in de laatste rit 1.41,52, de derde tijd achter Nuis en Krol.</p>
<p>In de slotrit was het aan Joeskov om het wereldrecord terug te pakken, maar de Rus (derde bij de WK afstanden) kwam met 1.41,49 niet in de buurt. Wel pakte hij voor de derde keer de wereldbeker.</p>
<h2>Mooie rit met Krol</h2>
<p>"Allemachtig, dit had ik echt niet verwacht", reageerde Nuis na zijn razendsnelle rit. "Het was zeker geen perfecte race. Tot aan de 1.100 meter wel, ik heb er samen met Krol een mooie rit van gemaakt."</p>
<p>Hoewel Nuis bijna een seconde van het oude wereldrecord afsnoepte, was hij nog niet tevreden. "Het is helaas geen 1.39 geworden, dat had Ã©cht gekund. Ik dacht onderweg al: hier gaan we. Zo zonde."</p>
<p>"Maar, het is in de eerste twee ronden zo godsgruwelijk hard gegaan, dat ik echt niets meer over had. Ik kon niet meer op mijn benen staan. Maar het heeft mijn seizoen meer dan goedgemaakt."</p>
<p>Krol, de nummer twee in Salt Lake City, noemde zichzelf na afloop "een figurant op een wereldrecord". "We hebben elkaar naar een superhoog niveau gepusht, met snellere rondjes dan op de 1.000 meter. En dat resulteerde in een vooraf voor bijna onmogelijk geachte tijd."</p>
<p>Krol reed zelf, net als Nuis, twee seconden van zijn persoonlijk record af. "Dat is de laatste keer dat dat zal gebeuren. Ik ben er supertrots op, maar je koopt er niet heel veel voor."</p>
<h2>Boegeroep voor Koelizjnikov</h2>
<p>Na de spectaculaire eerste 500 meter van zaterdag, waar Pavel Koelizjnikov een dik wereldrecord (33,61) reed, eindigde de tweede 500 meter in een anticlimax. Koelizjnikov reed zijn laatste race van het seizoen als een toerist, noteerde daarmee slechts de twaalfde en laatste tijd (41,28), maar kon daar zelf alleen maar om lachen.</p>
<p>Na afloop zei Koelizjnikov dat zijn race vooral moest worden gezien als een protest tegen de nieuwe puntentelling. "Ik heb zeven van de tien 500 meters gewonnen en nog was ik niet zeker van de beker. Waarom zou ik me dan inspannen?"</p>
<p>Koelizjnikov: "Ik stond al eerste in het klassement, er was geen reden om harder te schaatsen. Als mensen dat vervelend vinden, is dat hun probleem. Ik wilde gewoon niet al mijn kracht gebruiken vandaag."</p>
<p>De laatste 500 meter van het seizoen ging naar de Japanner Tatsuya Shinhama die 33,79 klokte. Daarmee was hij 0,04 seconde sneller dan zaterdag. Johan de Wit, bondscoach van de Japanners, keek terug op een vreemde 500 meter.</p>
<p>"Echt belachelijk wat die Russen doen", aldus De Wit. "Hier komen de mensen toch niet voor? Ik weet niet wat de reden is, maar ik had me verheugd op een mooie laatste rit. Ik vind het echt belachelijk."</p><img src="http://feeds.feedburner.com/~r/nossportschaatsen/~4/HzECFAi5tRs" height="1" width="1" alt=""/>
