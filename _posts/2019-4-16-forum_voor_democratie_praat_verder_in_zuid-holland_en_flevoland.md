---
layout: post
title: "Forum voor Democratie praat verder in Zuid-Holland en Flevoland"
date: Tue, 16 Apr 2019 13:40:23 +0200
category: nieuws
externe_link: "https://nos.nl/l/2280720"
feature_image: "https://nos.nl/data/image/2019/04/16/544074/1008x567.jpg"
---

<p>Forum voor Democratie gaat in de provincies Zuid-Holland en Flevoland verder praten over de vorming van een coalitie. De partij werd in beide provincies bij de afgelopen verkiezingen in maart de grootste partij.</p>
<p>In veel provincies kwam Forum voor Democratie als winnaar of tweede partij uit de bus. Toch bleek het in veel gevallen lastig om een coalitie te vormen. Vaak bleek Forum het met andere partijen niet eens te kunnen worden over klimaatbeleid. Op dit moment is duidelijk dat zij in zeven provincies in ieder geval niet gaan besturen.</p>
<h2>In de coalitie</h2>
<p>In Zuid-Holland en Flevoland gaat de partij van Thierry Baudet nu voor het eerst inhoudelijke gesprekken voeren over deelname aan het college van Gedeputeerde Staten. Ook in Zeeland en Overijssel is een bestuur met Forum nog een optie.</p>
<p>Hans Wiegel leidde als informateur de eerste gesprekken in Zuid-Holland. Hij heeft nu bekendgemaakt een stap terug te doen. Forum voor Democratie, CDA en VVD gaan in die provincie samen proberen tot een akkoord te komen. Deze drie hebben samen overigens niet voldoende zetels voor een meerderheid. Mochten zij er samen uitkomen, zal er dus nog een andere partij bij moeten worden gezocht.</p>
<h2>Geen nieuwe windmolens</h2>
<p>In Flevoland heeft informateur Annemarie van Gaal een advies gegeven voor een samenwerking tussen Forum voor Democratie, VVD, PvdA, CDA en ChristenUnie. De vijf partijen hebben daar al op hoofdlijnen een akkoord over windenergie, een onderwerp waar Forum van mening verschilt met de anderen. Volgens Van Gaal hebben ze afgesproken dat er geen nieuwe windmolens op land komen, maar dat de provincie zich zal houden aan eerder gemaakte afspraken over windenergie.</p>
<p>Dat de gesprekken in een vergevorderd stadium zijn, betekent nog niet dat Forum ook daadwerkelijk mee gaat besturen. Of ze er met de andere partijen gaan uitkomen, zal de komende weken duidelijk worden.</p>
