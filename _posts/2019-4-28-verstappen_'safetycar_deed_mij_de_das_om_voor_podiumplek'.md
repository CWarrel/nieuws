---
layout: post
title: "Verstappen: 'Safetycar deed mij de das om voor podiumplek'"
date: Sun, 28 Apr 2019 16:35:54 +0200
categories: 
- sport 
- autosport 
externe_link: "https://nos.nl/l/2282441"
feature_image: "https://nos.nl/data/image/2019/04/28/546613/1008x567.jpg"
---

<p>Max Verstappen had op meer gehoopt, maar moest zich na Bahrein en China ook in Bakoe tevreden stellen met de vierde plaats. De Limburger had de topdrie even in het vizier, maar de virtual safetycar gooide roet in het eten.</p>
<p>"We reden het gat dicht naar de topdrie, maar door de safetycar verloor ik temperatuur (van de banden, red.) en wilde ik geen risico nemen", zei Verstappen op zijn officiële website na de race waarin Valtteri Bottas naar de eerste plek reed, voor teamgenoot Lewis Hamilton en Sebastian Vettel van Ferrari.</p>
<p>Door de afgekoelde bandentemperatuur kon Verstappen niet meer de racesnelheid opwekken waarmee hij nummer drie Vettel onder druk had weten te zetten. "Dan ga je geen risico nemen om het gat weer proberen te dichten."</p>
<h2>Maximaal haalbare</h2>
<p>De Limburger was zichtbaar wat teleurgesteld, maar wist tegelijkertijd dat dit momenteel met zijn Red Bull het maximaal haalbare is.</p>
<p>Verstappen vestigt nu zijn hoop op de aankomende Grand Prix van Barcelona (12 mei) als zijn RB15 opnieuw een upgrade krijgt. "Ik ben heel benieuwd, maar de rest van de teams komen ook met upgrades. We zullen dus niet de enigen zijn."</p>
<p>Verstappen maalde er ook niet zo om dat hij bij de start, vanaf P4, even een plaats moest inleveren aan Sergio Pérez. Na zes ronden had hij zijn vierde plek weer terug. "Ik kwam bij de start net niet goed uit, maar uiteindelijk heb ik daar niet heel veel verloren, denk ik."</p>
