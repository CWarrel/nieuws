---
layout: post
title: "Premier Sri Lanka: er waren aanwijzingen voor aanslagen"
date: Sun, 21 Apr 2019 19:58:15 +0200
category: nieuws
externe_link: "https://nos.nl/l/2281487"
feature_image: "https://nos.nl/data/image/2019/04/21/545223/1008x567.jpg"
---

<p>De Sri Lankaanse autoriteiten hadden aanwijzingen dat in het land aanslagen zouden worden gepleegd. Premier Wickremsinghe zegt in reactie op de bloedige aanslagen van vandaag dat er informatie was binnengekomen, maar dat daarmee te weinig is gedaan. Hij laat onderzoeken waar het fout is gegaan.</p>
<p>Volgens de minister van Sport waarschuwde het hoofd van de politie collega's tien dagen geleden al voor aanslagen op prominente kerken. De aanslagen zouden worden beraamd door een onbekende islamitische groep, National Thowheeth Jama'ath (NTJ). De politie wil de berichten niet bevestigen.</p>
<p>Er is nog veel onduidelijk over de daders van de aanslagen van vandaag, waarbij zeker 207 mensen omkwamen onder wie een Nederlandse. Er zijn dertien verdachten opgepakt, maar over hun achtergronden is niets bekendgemaakt. Ook is de verantwoordelijkheid niet opgeëist. Wel staat vast dat ze gecoördineerd waren, zegt correspondent Aletta André.</p>
<h2>Moslims en boeddhisten</h2>
<p>De vrees is dat de aanslagen het geweld in het land weer doen oplaaien. In Sri Lanka woedde bijna dertig jaar een burgeroorlog tussen het leger en de Tamiltijgers. Aan de strijd kwam in mei 2009 een einde toen de leider van de Tamiltijgers werd doodgeschoten.</p>
<p>Sindsdien was het relatief rustig in het land. Wel waren er incidenten van geweld tussen moslims en boeddhisten. Naar aanleiding van het geweld is geregeld de noodtoestand uitgeroepen.</p>
<p>Boeddhisten, die de meerderheid vormen in Sri Lanka, beschuldigen moslims ervan dat ze hun geloof willen doordrukken en dat ze vernielingen aanrichten aan boeddhistische gebouwen. Moslims zeggen op hun beurt dat ze worden aangevallen door boeddhisten.</p>
