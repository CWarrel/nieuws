---
layout: post
title: "Miljoenen tv-kijkers zagen Oranjes in Amersfoort op natte Koningsdag"
date: Sun, 28 Apr 2019 08:48:24 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/fJeNm6vfvr8/2282369"
feature_image: "https://nos.nl/data/image/2019/04/28/546510/1008x567.jpg"
---

<p>Bijna 2,4 miljoen mensen hebben gisteren het bezoek van de jarige koning en zijn familie aan Amersfoort bekeken op NPO 1. De kijkcijfers liggen mogelijk zo hoog vanwege het slechte weer. Het was een van de natste verjaardagen van Willem-Alexander sinds zijn geboorte in 1967, meldt het KNMI. Het werd op de meeste plaatsen maximaal 13 à 14 graden.</p>
<p>Koningsdag in Amersfoort gemist? Bekijk onze samenvatting:</p>
<p>Vorig jaar bekeken bijna 2 miljoen mensen de live-uitzending van het bezoek van de koninklijke familie aan Groningen. Toen was het weer beter: zo'n 15 graden en vrijwel de hele dag droog. In 2016 zagen meer dan 3,3 miljoen mensen de registratie van het koninklijk bezoek aan Zwolle, het hoogste aantal tot nu toe. Ook toen was het slecht weer.</p>
<p>In 1983, toen Willem-Alexander 16 werd, vierde hij de natste verjaardag tot dusver. Er viel toen 25,7 millimeter regen, een echte uitschieter. Drie dagen later, op Koninginnedag, was het nog wel regenachtig, maar viel de feestdag met 3,7 millimeter niet helemaal in het water.</p>
<h2>Opruimen van de stad</h2>
<p>Gemeentelijke reinigingsdiensten hebben het gisteravond en vannacht druk gehad met het opruimen van het Koningsdag-afval. Op de meeste plekken is het inmiddels weer schoon. Onder meer de gemeenten Amsterdam en Utrecht bedanken via Twitter de vrouwen en mannen die de straten, stoepen en parken hebben opgeruimd. "Toen jij nog aan het feesten was of in bed lag, hebben deze helden onze stad weer zo goed als schoongemaakt. Ook onze hoveniers en stratenmakers hebben meegeholpen om alle troep op te ruimen", schrijft de gemeente Amsterdam.</p>
<p>De gemeente Utrecht plaatste gisteren aan het eind van de dag al meerdere foto's van reinigingsdiensten die alle rommel op straat opruimen. Veel van het afval bestond uit spullen die op de vrijmarkten niet werden verkocht.</p>
<p>Omroep Flevoland schrijft dat er in Almere veel minder vuil lag dan in andere jaren. In die stad werd dit jaar naar verwachting 25 ton afval ingezameld, in andere jaren was dat 80 of 90 ton. Volgens een woordvoerder van de gemeente doen er de laatste jaren minder mensen mee aan de vrijmarkt.</p>
<p>Leeuwarden denkt ongeveer 15.000 kilo afval te hebben opgehaald, evenveel als voorgaande jaren. Op Omrop Fryslân zegt de reinigingsdienst dat vrijmarktverkopers de laatste jaren wel steeds vaker hun afval in de extra geplaatste containers gooien.</p><img src="http://feeds.feedburner.com/~r/nosnieuwskoningshuis/~4/fJeNm6vfvr8" height="1" width="1" alt=""/>
