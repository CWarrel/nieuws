---
layout: post
title: "Julian Assange aangehouden door Britse politie, VS wil uitlevering"
date: Thu, 11 Apr 2019 11:39:54 +0200
category: nieuws
externe_link: "https://nos.nl/l/2279961"
feature_image: "https://nos.nl/data/image/2019/04/11/542877/1008x567.jpg"
---

<p>WikiLeaks-oprichter Julian Assange is in Londen door de Britse politie aangehouden. Dat gebeurde in de ambassade van Ecuador, waar hij zich jarenlang schuilhield om aanhouding te voorkomen.</p>
<p>In eerste instantie werd gezegd dat hij verdacht werd van schending van borgtochtvoorwaarden. In de loop van de middag bevestigde de politie dat Assange ook op verzoek van de Verenigde Staten is aangehouden, zoals zijn advocaat had gezegd.</p>
<p>Assange is naar een politiebureau overgebracht, waarna hij bij een rechtbank wordt voorgeleid.</p>
<p>Bekijk hieronder beelden van de arrestatie:</p>
<p>De 47-jarige Australiër hield zich schuil in de ambassade om uitzetting naar Zweden te voorkomen. Daar werd hij sinds 2010 gezocht in verband met een verkrachtingszaak. Assange werd in Groot-Brittannië gearresteerd, maar op borgtocht vrijgelaten.</p>
<p>In 2012 vluchtte hij de ambassade van Ecuador in en vroeg politiek asiel aan. Hij zei dat de zaak in Zweden een voorwendsel was en dat hij aan de VS zou worden uitgeleverd, om vervolgd te worden voor de onthulling van Amerikaanse staatsgeheimen op de klokkenluiderswebsite WikiLeaks.</p>
<p>Zweden liet de zaak in 2017 vallen, maar Assange bleef in de ambassade, omdat de Britten hem willen vervolgen voor schending van zijn borgtochtvoorwaarden. Daarna zou hij alsnog aan de VS kunnen worden uitgeleverd.</p>
<p>Zo zag het leven van Assange er de afgelopen jaren uit:</p>
<p>Assange heeft zeven jaar in de ambassade van Ecuador gewoond. Vorige week zei president Moreno van Ecuador dat Assange de voorwaarden voor zijn asiel in de Londense ambassade had geschonden. Hij suggereerde dat Assange privéfoto's van Moreno op sociale media had verspreid.</p>
<p>Vandaag zei hij dat het "onhoffelijke en agressieve gedrag van de heer Assange, de vijandige en dreigende verklaringen tegen Ecuador van zijn organisatie en met name de schending van internationale verdragen" tot de situatie hebben geleid dat zijn asiel onhoudbaar is geworden.</p>
<p>Vanwege dit besluit heeft de ambassadeur van Ecuador de Britse politie toegestaan de ambassade binnen te gaan en Assange aan te houden.</p>
<p>WikiLeaks zegt in een reactie op Twitter dat "machtige partijen, waaronder de CIA" een uitgekiende poging doen om Assange achter de tralies te krijgen.</p>
