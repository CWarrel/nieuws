---
layout: post
title: "Parijs-Roubaix: 'Het kan zomaar weer een onbekende naam zijn'"
date: Sat, 13 Apr 2019 12:24:24 +0200
category: sport
externe_link: "https://nos.nl/l/2280249"
feature_image: "https://nos.nl/data/image/2019/04/13/543283/1008x567.jpg"
---

<p>Wiens naam wordt er bijgeschreven in de wereldberoemde douches van het VÃ©lodrome in Roubaix? Dat is de vraag die we komende zondag kunnen beantwoorden, als de 117de editie van Parijs-Roubaix is verreden. Met 29 kasseistroken, goed voor 54,5 kilometer gestuiter, gevloek, pijn en voor een enkeling glorie.</p>
<p>Peter Sagan mocht afgelopen week zijn gouden naambordje ophangen, maar volgens de wielerkenners van de NOS is de kans klein dat hij naast 2018 ook het jaartal 2019 in zijn bordje kan laten graveren.</p>
<p>Het gaat namelijk niet goed met de drievoudig wereldkampioen. Sagan wist op 17 januari dan wel een rit in de Tour Down Under te winnen, maar daarna is het stil geworden wat betreft overwinningen. Hij werd ziek tijdens een hoogtestage en in de Vlaamse klassiekers was hij nog ver verwijderd van zijn topvorm.</p>
<p>"Toch geef ik hem een ster", aldus wielercommentator Gio Lippens. "Het ziet er niet goed uit de laatste tijd. Alsof hij er heel veel moeite mee heeft. Maar het is wel Sagan, dus wie weet kan die ons opnieuw verbazen."</p>
<p>In 2018 won de Slowaak voor Silvan Dillier en Niki Terpstra. Het staat nu al vast dat het podium zondag een heel andere aanblik zal bieden, want oud-winnaar Terpstra (2014) heeft door een val in de Ronde van Vlaanderen zijn deelname aan de 'Hel van het Noorden' al moeten annuleren.</p>
<p>Wat betreft de Nederlanders zal de aandacht vooral gericht zijn op Sebastiaan Langeveld en Dylan van Baarle. De 34-jarige Langeveld werd in 2017 derde en liet zich de afgelopen weken nadrukkelijk van voren zien.</p>
<h2>Langeveld en Van Baarle</h2>
<p>In de Ronde van Vlaanderen was hij medeverantwoordelijk voor de winst van zijn ploeggenoot Alberto Bettiol. De Italiaan houdt meer van heuvels dan kasseien en is er niet bij. Kopman Sep Vanmarcke is nog steeds niet fit, dus is de kans groot dat ze bij EF de kaart-Langeveld gaan trekken.</p>
<p>Naast Langeveld reed ook Van Baarle een sterke koers in Vlaanderen. "Voor beide renners geldt volgens mij dat Parijs-Roubaix hen nog beter ligt. Zowel Van Baarle als Langeveld liet vorige week zien weer in orde zijn te zijn", voegt Lippens toe.</p>
<p>Een renner die vele wielerfans gaan missen is Mathieu van der Poel. Bij het opmaken van zijn kalender wilde hij dit jaar nog geen plaats inruimen voor Parijs-Roubaix. Van der Poel rijdt komende woensdag de Brabantse Pijl en maakt de zondag daarop zijn debuut in de Amstel Gold Race.</p>
<p>Omdat Van der Poel al op voorhand had aangegeven Roubaix te zullen mijden, zag organisator Christian Prudhomme ook geen reden om diens ploeg een uitnodiging te sturen. Deze week liet de Tourorganisator weten de Nederlander volgend jaar graag te verwelkomen. Logisch, want Van der Poel kan nu al terugkijken op een fantastisch debuut in het klassiekervoorjaar.</p>
<h2>'Zichzelf niet opbranden'</h2>
<p>In Nokere Koerse kwam hij hard ten val, maar in de andere vier klassiekers wist hij twee keer te winnen en twee keer vierde te worden. Hij won GP Denain en ook in Dwars door Vlaanderen was hij de beste. In de Ronde van Vlaanderen brak hij zijn voorwiel en kwam hij ten val, maar wist hij nog wel vierde te worden.</p>
<p>"Hij was in Vlaanderen de smaakmaker. Het is onvoorstelbaar hoe hij daar rondreed. Dit had hij in Parijs-Roubaix ook kunnen doen", denkt Lippens. "Heel jammer dat hij er niet is, maar ik snap het wel. Hij wil zichzelf niet meteen in het eerste seizoen opbranden."</p>
<p>Bij de Ronde van Vlaanderen noemde vooraf niemand van de NOS-wielerkenners de uiteindelijke winnaar en volgens Lippens kan dat nu ook weer gebeuren. "Dat is zeker geen slecht teken. Het is mooi om te zien dat de koersen open liggen. De grote favorieten houden elkaar in een wurggreep."</p>
<p>Dat ook Parijs-Roubaix gewonnen wordt door een outsider is niet denkbeeldig. "Het kan best zijn dat iemand die vroeg in de aanval zit, nog meespeelt om de overwinning."</p>
<p>Als Lippens toch een favoriet moet noemen, gaat hij voor Wout van Aert, de kopman van Jumbo-Visma. "Hij heeft een sterke ploeg en met Danny van Poppel en Mike Teunissen twee gevaarlijke klanten in de 'tweede lijn'. Juist dat kan hem een voordeel geven. Als Van Aert weg kan springen, is de kans groot dat hij nog iemand achter zich heeft om af te stoppen."</p>
