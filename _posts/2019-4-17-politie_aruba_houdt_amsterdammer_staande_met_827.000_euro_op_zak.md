---
layout: post
title: "Politie Aruba houdt Amsterdammer staande met 827.000 euro op zak"
date: Thu, 18 Apr 2019 01:37:15 +0200
category: nieuws
externe_link: "https://nos.nl/l/2280956"
feature_image: "https://nos.nl/data/image/2019/04/18/544430/1008x567.jpg"
---

<p>De politie van Aruba heeft afgelopen vrijdag een geldbedrag van ruim 827.000 euro onderschept dat in bezit was van een Surinaamse Amsterdammer. Die was op doorreis van Paramaribo naar Miami.</p>
<p>De 39-jarige man werd staande gehouden op verzoek van het Openbaar Ministerie in Amsterdam, nadat het vliegtuig een reguliere tussenlanding had gemaakt op Aruba.</p>
<p>Een woordvoerder van het OM in Amsterdam wil alleen kwijt dat het om een inwoner gaat van Amsterdam, geboren in Paramaribo, die verdacht wordt van witwassen en heling.</p>
<p>"Het gaat om een conservatoir beslag dat wij uitvoeren. De man heeft in 2016 vastgezeten en moet zich in december verantwoorden voor de rechter", zegt de woordvoerder. De man mocht zijn zaak in vrijheid afwachten.</p>
<h2>Geldhandelaar</h2>
<p>Een goed ge√Ønformeerde politiebron in Suriname zegt tegen de NOS dat de aangehouden man een bekende geldhandelaar is die regelmatig naar de Verenigde Staten reist.</p>
<p>"Vanwege de strenge controles op de vluchten naar Amsterdam nemen mensen vaak de wijk via regionale verbindingen naar de VS om daar geld in dollars om te zetten", zegt de anonieme bron.</p>
<h2>19 miljoen euro</h2>
<p>In mei 2018 heeft de Nederlandse justitie op Schiphol een geldzending van ruim 19 miljoen euro uit Suriname onderschept. Dat geld was afkomstig van een aantal Surinaamse banken en werd in beslag genomen in verband met een onderzoek naar witwassen.</p>
<p>Sindsdien exporteren de banken geen euro's meer uit angst dat ook die worden onderschept. Volgens NOS-correspondent Harmen Boerboom is de afgelopen maanden daardoor een stuwmeer van euro's ontstaan en is de waarde van de munt sterk gedaald.</p>
<p>"Het is daarom lucratief om goedkope euro's uit Suriname mee te nemen en die in het buitenland te wisselen tegen dollars", zegt Boerboom. "Daarmee kunnen in Suriname weer goedkope euro's gekocht worden. Een eenvoudige rekensom wijst uit dat de aangehouden man met deze transactie meer dan 100.000 Amerikaanse dollars had kunnen verdienen."</p>
<p>Er zijn volgens de politiebron de afgelopen maanden op de luchthaven Johan Adolf Pengel van Paramaribo tijdens steekproeven van politie en douane vaker van dit soort transporten onderschept. "Het ging in sommige gevallen om nog grotere bedragen dan die van de zakenman op Aruba", aldus Boerboom.</p>
<p>Het OM op Aruba heeft in een persbericht gemeld dat de in beslag genomen euro's in beginsel terechtkomen bij het criminaliteitsfonds in Oranjestad. Maar een nader besluit daarover moet nog in overleg met het OM in Amsterdam worden genomen.</p>
