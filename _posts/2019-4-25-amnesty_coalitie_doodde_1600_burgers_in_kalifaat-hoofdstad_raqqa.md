---
layout: post
title: "Amnesty: coalitie doodde 1600 burgers in kalifaat-hoofdstad Raqqa"
date: Thu, 25 Apr 2019 18:47:43 +0200
category: nieuws
externe_link: "https://nos.nl/l/2282042"
feature_image: "https://nos.nl/data/image/2019/04/25/546001/1008x567.jpg"
---

<p>De coalitie onder leiding van de VS doodde 1600 burgers bij de aanval op de Syrische stad Raqqa, zeggen Amnesty International en de ngo Airwars. De organisaties deden onderzoek in en om Raqqa, spraken met honderden ooggetuigen en analyseerden een grote hoeveelheid satellietbeelden.</p>
<p>In 2017 werd de Syrische stad Raqqa, op dat moment de officieuze hoofdstad van het IS-kalifaat, grotendeels in de as gelegd. Burgers zaten als ratten in de val toen de Syrian Democratic Forces, gesteund door een internationale coalitie van de Verenigde Staten, Verenigd Koninkrijk en Frankrijk, probeerden IS te verdrijven. De strijd werd ondersteund door luchtaanvallen en artillerie van de coalitie.</p>
<h2>'Nederland mede-verantwoordelijk'</h2>
<p>Amnesty wil dat de coalitie verantwoordelijkheid neemt voor de vele burgerslachtoffers en zelf onderzoek doet naar de consequenties van de aanval. Ook moet er een compensatiefonds komen voor de slachtoffers en hun familieleden, vindt Amnesty.</p>
<p>Nederland deed zelf niet mee aan de aanval op Raqqa, maar Amnesty-onderzoekster Donatella Rovera vindt wel dat Nederland mede-verantwoordelijk is. "Door deel te nemen aan de coalitie tegen IS, accepteren landen dat de aanvallen ook in hun naam worden uitgevoerd."</p>
<p>"De coalitie beweert dat de bombardementen om IS uit Raqqa te verdrijven heel precies werden uitgevoerd en daardoor heel weinig burgerslachtoffers hebben gemaakt, maar dat is niet waar", zegt Rovera. "Veel luchtaanvallen en tienduizenden artillerieaanvallen waren willekeurig. De bombardementen doodden en verwondden duizenden burgers."</p>
<p>Rovera noemt een voorbeeld van een aanval op een schoolgebouw. "Meerdere families hielden zich daar schuil nadat ze van plek naar plek waren gegaan om hun kinderen te beschermen. 32 mensen, onder wie 20 kinderen, kwamen om bij één aanval. En dit is geen uitzondering. Alle aanvallen waren zó onnauwkeurig."</p>
<p>"De coalitie had veel meer kunnen én moeten doen om burgerslachtoffers te voorkomen. De VS, die veruit het grootste deel van de aanvallen uitvoerde, had veel preciezere en modernere wapens kunnen gebruiken en had woonwijken meer kunnen vermijden. De coalitie moet uitleggen waarom ze niet meer hebben gedaan om burgers te beschermen."</p>
<h2>Coalitie: 159 burgerdoden</h2>
<p>De landen in de coalitie nemen de verantwoordelijkheid voor 159 burgerdoden in Raqqa. Dat kan nooit kloppen, want de coalitie onderzoekt lang alle consequenties van haar bombardementen niet, zegt Rovera. "Ze hebben nooit getuigen of overlevenden geïnterviewd."</p>
<p>"De coalitie faalt volledig in het zelf onderzoeken van de impact van haar eigen bombardementen. Met dit onderzoek hebben we eigenlijk gedaan wat de coalitie zelf had moeten doen."</p>
