---
layout: post
title: "Zorgenkindje Excelsior in blessuretijd naast Willem II"
date: Sun, 21 Apr 2019 14:11:41 +0200
category: sport
externe_link: "https://nos.nl/l/2281425"
feature_image: "https://nos.nl/data/image/2019/04/21/545125/1008x567.jpg"
---

<p>Degradatiekandidaat Excelsior heeft in de eredivisie op de valreep een punt gepakt tegen Willem II. Mounir El Hamdaoui maakte in blessuretijd de 1-1 voor de Rotterdammers.</p>
<p>De eerste grote kans van de wedstrijd was voor de Tilburgers. Marios Vrousai raakte de bal in kansrijke positie echter maar half, waardoor doelman Alessandro Damen niet in de problemen raakte.</p>
<h2>Treffer Tapia</h2>
<p>Enkele minuten later kon Willem II wel juichen. Feyenoord-huurling Renato Tapia probeerde het van afstand en zag zijn inzet op fraaie wijze via binnenkant paal binnenvallen.</p>
<p>In het vervolg van de eerste helft kregen beide ploegen kansen via Alexander Isak (Willem II) en Ali Messaoud (Excelsior), maar het bleef bij 0-1.</p>
<p>Excelsior-trainer Ricardo Moniz voerde in de rust twee wissels door in de hoop op een ommekeer. EÃ©n van die invallers, Marcus Edwards, stuitte op keeper Michael Woud.</p>
<p>De vervanger van de aan zijn heup geblesseerde Timon Wellenreuther werd wel gepasseerd door Mounir El Hamdaoui, maar die treffer werd wegens buitenspel geannuleerd.</p>
<h2>Wel of geen penalty?</h2>
<p>In de slotfase leek Willem II een penalty te krijgen na een handsbal van Herve Matthijs, maar na bestudering van de beelden kwam scheidsrechter Allard Lindhout terug op zijn beslissing.</p>
<p>Diep in blessuretijd maakte Mounir El Hamdaoui toch nog de gelijkmaker, maar echt veel lijkt Excelsior daar niet mee op te schieten.</p>
<p>Willem II, dat donderdag PSV ontvangt, blijft achtste. Excelsior moet ernstig rekening blijven houden met nacompetitievoetbal en kan zelfs nog rechtstreeks degraderen.</p>
