---
layout: post
title: "Duitsland en België positief over Huawei, onderzoek Nederland volgende maand"
date: Mon, 15 Apr 2019 06:11:51 +0200
category: tech
externe_link: "https://nos.nl/l/2280522"
feature_image: "https://nos.nl/data/image/2019/04/15/543836/1008x567.jpg"
---

<p>Een Nederlands besluit laat nog op zich wachten, maar in Duitsland en België lijkt het er steeds meer op dat Huawei gewoon mag meedingen naar de aanleg van 5G-netwerken.</p>
<p>In een gesprek met de Financial Times zegt de baas van de Duitse telecomtoezichthouder dat hij niet van plan is om de Chinese fabrikant te weren. In België stelt het Centrum voor Cybersecurity (CCB) in een advies aan premier Michel dat er geen aanwijzingen zijn voor dreigingen, meldt De Standaard. </p>
<h2>Besluit is aan Michel</h2>
<p>Het CCB deed maanden onderzoek. "Tot op vandaag hebben we geen aanwijzingen die voldoende zijn om van een dreiging vanuit Huawei te kunnen spreken", zegt een woordvoerder in de krant. "Een eindrapport over de kwestie komt er niet, want wij blijven dit voortdurend volgen." Het is nu aan premier Michel om een standpunt over Huawei in te nemen.</p>
<p>Ook in Duitsland zijn er geen bewijzen boven tafel gekomen die het weren van Huawei rechtvaardigen, zegt de toezichthouder. Bovendien zal het uitsluiten van het Chinese bedrijf leiden tot vertraging. De Duitse minister van Economische Zaken heeft eerder wel strengere eisen aangekondigd. Daardoor is het de vraag of Huawei uiteindelijk wel echt kan meedingen naar de bouw van het 5G-netwerk.</p>
<h2>Onderzoek Nederland</h2>
<p>In Nederland loopt een onderzoek van de Nationaal Coördinator Terrorismebestrijding en Veiligheid naar de risico's bij 5G-netwerken. Hier zijn ook KPN, T-Mobile en VodafoneZiggo bij betrokken. Eind volgende maand worden de uitkomsten van het onderzoek verwacht.</p>
<p>Vooruitlopend daarop zeiden VVD, CDA, D66 en GroenLinks dat Huawei wat hen betreft voorlopig niet mag meebouwen aan 5G-netwerken hier.</p>
<h2>Campagne VS</h2>
<p>Huawei ligt al maanden onder vuur. De vrees is dat de fabrikant namens de Chinese overheid gaat spioneren of netwerken zal saboteren. Tot nu toe is daar geen bewijs voor gevonden en Huawei heeft dit altijd ontkend.</p>
<p>Desondanks voert de VS al maanden campagne om bondgenoten ervan te overtuigen dat Huawei foute boel is.</p>
