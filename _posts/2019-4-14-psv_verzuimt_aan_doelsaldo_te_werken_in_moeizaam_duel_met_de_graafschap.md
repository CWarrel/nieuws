---
layout: post
title: "PSV verzuimt aan doelsaldo te werken in moeizaam duel met De Graafschap"
date: Sun, 14 Apr 2019 14:08:46 +0200
category: sport
externe_link: "https://nos.nl/l/2280410"
feature_image: "https://nos.nl/data/image/2019/04/14/543576/1008x567.jpg"
---

<p>PSV had zondag thuis tegen De Graafschap een duidelijke opdracht: winnen met grote cijfers om zo in punten gelijk te komen met koploper Ajax, het verschil in doelsaldo te verkleinen en in de race te blijven om de landstitel. De formatie van trainer Mark van Bommel slaagde deels in die opdracht; het werd slechts 2-1.</p>
<p>De Eindhovenaren, die matig speelden, zijn daarmee in puntenaantal weliswaar gelijkgekomen met Ajax (74), maar zien de concurrent dit weekend wel drie doelpunten uitlopen. Het doelsaldo is nu twaalf goals in het voordeel van de Amsterdammers.</p>
<h2>Brutale bezoekers</h2>
<p>PSV liet zich in de beginfase aftroeven door een aanvallend ingesteld De Graafschap, dat fel speelde en brutaal op jacht ging naar een treffer. De grootste kansen waren echter voor de thuisploeg, maar Hirving Lozano (buitenkant paal) en Luuk de Jong (zijnet) misten.</p>
<p>Na bijna een halfuur spelen kregen de bezoekers het Philips Stadion stil. Een voorzet van Leeroy Owusu vanaf rechts belandde perfect op het hoofd van de uit de rug van Denzel Dumfries weggelopen Delano Burgzorg, die raak kopte.</p>
<p>PSV moest tegen de verwachting in op zoek naar de gelijkmaker. Een minuut na het doelpunt vond Dumfries na een goede aanval de lat. De grootste kans was vijf minuten voor rust, maar Lozano schoof de bal voor een halfleeg doel naast. Op slag van rust dacht PSV langszij te komen, maar Luuk de Jong stond buitenspel.</p>
<p>Met aanvaller Donyell Malen voor middenvelder Mohammed Ihattaren ging een getergd PSV vol op jacht naar de 1-1. Die viel, maar wel pas nadat Steven Bergwijn (schot) en De Jong (levensgrote kans van dichtbij) hadden gemist. Bergwijn benutte na ruim een uur spelen een strafschop.</p>
<p>Met nog iets meer dan een kwartier spelen op de klok stelde topscorer De Jong met zijn 26ste competitiegoal de drie punten veilig. De spits gleed een voorzet van Dumfries binnen.</p>
<h2>Bijna eigen goal</h2>
<p>Toch ging het nog bijna mis voor PSV. In de slotfase kopte Daniel Schwaab bijna in eigen doel, maar doelman Jeroen Zoet reageerde alert en tikte de bal over de lat.</p>
