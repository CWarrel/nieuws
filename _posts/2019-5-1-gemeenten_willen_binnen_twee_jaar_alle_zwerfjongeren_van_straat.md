---
layout: post
title: "Gemeenten willen binnen twee jaar alle zwerfjongeren van straat"
date: Wed, 01 May 2019 13:34:56 +0200
category: politiek
externe_link: "https://nos.nl/l/2282826"
feature_image: "https://nos.nl/data/image/2017/08/10/409047/1008x567.jpg"
---

<p>Twaalf gemeenten beginnen nog voor de zomer een proef om alle zwerfjongeren van straat te halen. Uiterlijk eind 2021 moet geen enkele jongere meer dakloos zijn of in de opvang zitten. Staatssecretaris Blokhuis heeft daarvoor een plan gepresenteerd.</p>
<p>De proef wordt gehouden in de vier grote steden en in Almere, Alkmaar, Arnhem, Dordrecht, Enschede, Haarlem, Leiden en Purmerend. De twaalf gemeenten hebben zichzelf aangemeld voor het project.</p>
<p>Jongeren krijgen meer ondersteuning; zo krijgen ze nog maar één aanspreekpunt. Verder gaan betrokken organisaties beter samenwerken en komt er meer aandacht voor preventie.</p>
<h2>Flinke ambitie</h2>
<p>Staatssecretaris Blokhuis erkent dat het een "flinke ambitie" is om te bereiken dat geen enkele jongere langer dan drie maanden in de opvang of op straat leeft. Volgens het Centraal Bureau voor de Statistiek ging het in 2016 om bijna 11.000 jongeren tussen de 18 en 27 jaar.</p>
<p>Blokhuis zegt dat daarvoor een omslag in de hulpverlening nodig is en dat er beter moet worden geluisterd naar de behoeften van jongeren.</p>
<p>Volgens Margreet van der Kolk van de Stichting Zwerfjongeren is het belangrijk om te zorgen voor voldoende betaalbare huisvesting. "Wil je dakloosheid oplossen dan zal je allereerst met dat dak moeten beginnen", zei ze in Nieuws en Co op NPO Radio 1.</p>
<p>Daarnaast speelt ook het inkomen een grote rol. "Veel ouders zijn helaas buiten beeld, dus deze jongeren worden op hun achttiende losgelaten en dan is er geen geld. De volgende dag worden dan de eerste schulden al gemaakt."</p>
<p>Bekijk de special die NOS op 3 eerder maakte over dak- en thuisloze jongeren:</p>
