---
layout: post
title: "Gebarentolken stalen de show op Bevrijdingspop: 'Tolk leuker dan de band'"
date: Mon, 06 May 2019 16:15:42 +0200
category: cultuur
externe_link: "https://nos.nl/l/2283480"
feature_image: "https://nos.nl/data/image/2019/05/06/548203/1008x567.jpg"
---

<p>"Die chick rockt! Alle respect voor die dame!" Veel lof gisteren op Bevrijdingspop in Haarlem ging niet naar de artiesten, maar naar de vrouwen die de muziek omzetten in gebarentaal.</p>
<p>De doventolken stonden backstage en waren dansend en gebarend te zien op grote schermen naast het podium. "Mensen vonden de tolk soms nog leuker dan de band", vertelt Yvonne Bijman van het Haarlemse festival.</p>
<p>Een van de twee tolken gisteren was Ruth Krooshof. Ze vertaalde twee optredens: de Nederlandstalige Thijs Boontjes en de Amerikaanse band Fun Lovin' Criminals. "De spierpijn valt wel mee", vertelt ze . "Wel een beetje stijf, maar dat komt vooral doordat het koud was."</p>
<p>Kijk hieronder hoe ze aan het werk was bij FLC:</p>
<p>Normaal tolkt Krooshof bijvoorbeeld bij bruiloften, bij de huisarts of bij gesprekken op school. Maar de laatste jaren ook steeds vaker bij muziekoptredens. "Dan sta ik gewoon in het publiek met een klant of een groep doven en slechthorenden. Onlangs heb ik nog de band Within Temptation gedaan."</p>
<p>Er zijn een paar uitdagingen bij het tolken van muziek, vertelt ze. "Hoe doe je een gitaarsolo? Sommigen doen echt een gitarist na. Ikzelf doe het vooral met mijn gezicht; een snerpende gitaar, daar kan je op een bepaalde manier bij kijken."</p>
<p>Ook het ritme moet worden vertolkt. "Eigenlijk gewoon door te dansen." En een gebarentolk zonder ritmegevoel? "Kijk, iedereen heeft zijn eigen stijl natuurlijk. Maar als je er echt geen gevoel voor hebt, kan je wel kerkliederen tolken. Die gaan veel meer om de woorden."</p>
<p>En dat is meteen de derde uitdaging: de tekst. "Je hebt tijdens het optreden geen tijd om dat nog te vertalen. Dus ik zit thuis altijd de nummer te luisteren en te oefenen." Dat kost tamelijk veel tijd, zegt Krooshof. "Zeker die teksten van Fun Lovin' Criminals, die rappen nogal."</p>
<p>En zo ziet muziektolken eruit van de achterkant:</p>
<p>Het wordt ingewikkelder als de band liedjes speelt die niet op de setlist staan, die ze meestal een tijd van tevoren krijgt. "Ze bleken gisteren drie liedjes te spelen die ik niet kende, dus die heb ik in alle haast voor het optreden nog snel even geluisterd en in mijn hoofd vertaald."</p>
<p>Omdat ze backstage stond, weet Krooshof niet uit eerste hand of het publiek razend enthousiast was, maar achter het podium kreeg ze in ieder geval bijval. "Tijdens het eerste nummer stonden zelfs de bandleden van FLC die niet aan het spelen waren, mee te doen in mijn hokje."</p>
<p>Yvonne Bijman van Bevrijdingspop laat weten dat ze het volgend jaar weer zo gaan doen. "We hebben zoveel leuke reacties gehad, we kunnen niet anders."</p>
