---
layout: post
title: "Eerste veerboot vertrekt naar Marker Wadden"
date: Sat, 20 Apr 2019 11:54:29 +0200
category: nieuws
externe_link: "https://nos.nl/l/2281281"
feature_image: "https://nos.nl/data/image/2019/04/20/544866/1008x567.jpg"
---

<p>De veerdienst naar de eilandengroep Marker Wadden is vandaag begonnen. De eerste veerboot vertrok vanochtend vanuit de haven van Lelystad.</p>
<p>De Marker Wadden bestaan uit vijf eilanden, waarvan het hoofdeiland van 250 hectare groot bezocht kan worden. De eilanden moeten ervoor zorgen dat de natuur in het Markermeer gevarieerder wordt.</p>
<p>Door het vele slib in het water en het gebrek aan natuurlijke oevers ging de vogel- en visstand de afgelopen 20 jaar hard achteruit. De eilanden vormen een nieuwe voedselbron en plek om nesten te maken.</p>
<h2>Nieuwste stukje Nederland</h2>
<p>"Het is voor bezoekers nog echt pionieren op dit nieuwste stukje Nederland", zegt Natuurmonumenten. De organisatie wil zoveel mogelijk mensen laten genieten van de prille natuur en het indrukwekkende landschap.</p>
<p>Een boswachter vertelt de bezoekers meer over de aangelegde eilanden en er zijn wandelingen langs onder andere vogelkijkhutten, meldt NH Nieuws. "Het is nog een enorm weids, leeg landschap waar de natuur tot ontwikkeling komt en vogels massaal neerstrijken."</p>
<p>De speciale veerdienst draait op een beperkt aantal dagen tot eind oktober.</p>
