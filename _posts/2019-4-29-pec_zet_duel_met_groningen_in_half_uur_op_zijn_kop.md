---
layout: post
title: "PEC zet duel met Groningen in half uur op zijn kop"
date: Mon, 29 Apr 2019 20:42:19 +0200
categories: 
- sport 
- voetbal 
externe_link: "https://nos.nl/l/2282616"
feature_image: "https://nos.nl/data/image/2019/04/29/546882/1008x567.jpg"
---

<p>FC Groningen heeft zichzelf maandagavond in de strijd om Europees voetbal behoorlijk in de vingers gesneden. De ploeg van Danny Buijs stond met 2-1 voor toen het duel bij PEC Zwolle afgelopen woensdag vanwege onweer werd gestaakt. Vijf dagen later maakte de thuisploeg er 3-2 van.</p>
<p>Bij aanvang van het duel stond er al 57 minuten op de klok. Desondanks was het een vreemde gewaarwording dat Groningen al na een paar minuten een beetje tijd ging rekken. Na vijftien minuten volgde ook al de eerste wissel: Mimoun Mahi kwam erin voor Kaj Sierhuis.</p>
<p>PEC speelt nergens meer om, maar was vast van plan de supporters een half uur te vermaken. En dat lukte vrij aardig. In de 74ste minuut tikte Bram van Polen uiterst handig een indraaiende voorzet van Gustavo Hamer binnen.</p>
<p>De Groningers wisten even niet meer waar ze het zoeken moesten en de Zwollenaren roken bloed. Vol vuur werd de aanval gezocht en zes minuten later was het raak. Uit een strakke aanval tikte Lennart Thy de 3-2 achter doelman Sergio Padt.</p>
<p>De bezoekers moesten nu komen, maar oogden toch wat groggy na de twee Zwolse doelpunten.</p>
<p>Zwollenaar Kingsley Ehizibue was daadwerkelijk even van de wereld nadat hij een bal hard in zijn gezicht had gekregen. De aanvaller moest eraf, maar de zoete smaak van de overwinning vergoedde ongetwijfeld de pijn.</p>
<p>Groningen staat nu op de negende plek, PEC Zwolle is twaalfde.</p>
