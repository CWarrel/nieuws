---
layout: post
title: "Eriksen en Alderweireld kijken uit naar 'sprookjesachtige' reünie met Ajax"
date: Thu, 18 Apr 2019 11:45:49 +0200
category: sport
externe_link: "https://nos.nl/l/2280996"
feature_image: "https://nos.nl/data/image/2019/04/18/544500/1008x567.jpg"
---

<p>Christian Eriksen kijkt uit naar het weerzien met Ajax in de halve finales van de Champions League. De Deense spelmaker van Tottenham Hotspur omschrijft het weerzien met zijn voormalig werkgever als een onwaarschijnlijk verhaal.</p>
<p>"Het was een sprookje om tegen hen te spelen, maar nu wordt dit sprookje waarheid. Het wordt leuk om weer terug in de Arena te zijn", glimlachte Eriksen, die in 2013 de overstap van Amsterdam naar Tottenham maakte.</p>
<p>"Vanavond waren de eerste tien minuten en de laatste vijf minuten ook een sprookje", zei Eriksen over de meeslepende en emotionele ontknoping tegen Manchester City.</p>
<p>Tottenham verloor de geweldige wedstrijd in Manchester met 4-3 en leek zelfs door een treffer in blessuretijd van Raheem Sterling te worden uitgeschakeld, maar de VAR keurde het doelpunt wegens buitenspel af. De 4-3 nederlaag was voldoende door de 1-0 thuisoverwinning van een week eerder.</p>
<h2>Alderweireld: 'Ajax heeft geweldig team'</h2>
<p>Eriksen is niet de enige oud-Ajacied die bij de Spurs rondloopt. Ook Jan Vertonghen, Toby Alderweireld en Davinson Sánchez vonden via Amsterdam hun weg naar de Londense club. Alleen Alderweireld maakte niet de rechtstreekse overstap; hij stond eerst onder contract bij Atlético Madrid en speelde nog op huurbasis bij Southampton.</p>
<p>Alderweireld is net als Eriksen in zijn nopjes om Ajax te treffen. "Het belooft ontzettend zwaar te worden. Ze spelen fantastisch. We zullen absoluut niet denken dat het 'maar' Ajax is. Ze hebben een geweldig team."</p>
<p>Tottenham Hotspur-trainer Mauricio Pochettino hapte naar adem na de meeslepende en emotionele ontknoping tegen City. "Mijn spelers zijn helden. We hebben geschiedenis geschreven", zei de Argentijn.</p>
<p>Hij moest in de slotfase een orkaan van emoties doorstaan. "Er gingen in de slotfase zoveel dingen door mijn hoofd. De teleurstelling was zo groot, maar de beslissing (doelpunt Sterling, red.) werd teruggedraaid. Daarom houden we zo van voetbal. Het was een ongelooflijke wedstrijd."</p>
<h2>'Wordt een open en aanvallende wedstrijd tegen Ajax'</h2>
<p>Pochettino kijkt nu uit naar het treffen met Ajax. "Voetbal is onvoorspelbaar. Door de manier waarop Ajax speelt, belooft het een open, aanvallende en spannende confrontatie te worden. Het worden twee fantastische ontmoetingen."</p>
