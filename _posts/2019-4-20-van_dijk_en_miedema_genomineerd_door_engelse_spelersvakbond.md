---
layout: post
title: "Van Dijk en Miedema genomineerd door Engelse spelersvakbond"
date: Sat, 20 Apr 2019 14:26:43 +0200
category: sport
externe_link: "https://nos.nl/l/2281293"
feature_image: "https://nos.nl/data/image/2019/01/03/522574/1008x567.jpg"
---

<p>Liverpool-verdediger Virgil van Dijk is één van de zes genomineerden die om de titel speler van het seizoen in de Premier League strijden. De verkiezing wordt gehouden door de spelersvakbond in Engeland (PFA).</p>
<p>Oranje-aanvoerder Van Dijk heeft onder anderen ploeggenoot Sadio Mané als concurrent. De andere kandidaten zijn Sergio Agüero, Bernardo Silva en Raheem Sterling (allen Manchester City) en Eden Hazard (Chelsea).</p>
<p>Dennis Bergkamp (1997/1998), Ruud van Nistelrooy (2001/2002) en Robin van Persie (2011/2012) zijn de enige Nederlanders die de prijs ooit hebben gewonnen.</p>
<h2>Miedema dubbel genomineerd</h2>
<p>Bij de vrouwen is Vivianne Miedema één de zes genomineerden. De spits van Arsenal en Oranje is bezig aan een sterk seizoen waarin ze eind januari een doelpuntenrecord vestigde door zestien te keer scoren in één seizoen. Op dit moment staat ze op twintig doelpunten.</p>
<p>Ook maakt Miedema kans om uitgeroepen te worden tot grootste talent van het seizoen. Op 28 april worden de winnaars bekendgemaakt. Mohamed Salah (Liverpool) en Fran Kirby (Chelsea) wonnen vorig seizoen.</p>
