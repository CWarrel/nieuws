---
layout: post
title: "Chang, Hingis en nu ook Kyrgios: de onderhandse service is weer hot"
date: Wed, 27 Mar 2019 06:35:04 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/aTal9lewqXY/2277759"
feature_image: "https://nos.nl/data/image/2019/03/27/539654/1008x567.jpg"
---

<p>Op de tennistoernooien van Indian Wells en Miami werd de afgelopen weken meermaals teruggegrepen op een bijzonder fenomeen: de onderhandse service. Vooral Nick Kyrgios baarde opzien door het dertig jaar oude kunstje van Michael Chang - zelfs meerdere keren - te herhalen.</p>
<p>Tijdens Roland Garros 1989 deed Michael Chang, 17 jaar oud op dat moment, iets wat nog nooit vertoond was. Op het Court Philippe Chatrier, de hoofdbaan van Roland Garros, verbaasde de Amerikaan door tegen Ivan Lendl ineens de bal zonder bovenhandse beweging op te slaan.</p>
<p>Lendl was verbouwereerd, kon zijn ogen niet geloven en droop teleurgesteld af na een nederlaag in vijf sets. Oud-proftennisser John van Lottum was er in Parijs getuige van.</p>
<p>"Mijn zus komt uit Frankrijk en zij deed dat jaar mee aan het juniorentoernooi. Met de hele familie zaten we in het stadion", aldus Van Lottum. "Iedereen had het erover, dat was nog nooit gedaan. Voor Lendl, die helemaal in een wedstrijd zit, was het echt een vernedering. Een enorme tik. Het was ook een soort begin van een nieuwe generatie, met entertainment van jongens als Jim Courier."</p>
<p>Tien jaar na dat incident bleek ook Martina Hingis ge√Ønspireerd door Chang. In de Roland Garros-finale probeerde ze Steffi Graf uit haar spel te halen. Hingis haalde daarbij de woede van het Franse publiek op haar hals, verloor in drie sets en verliet na de wedstrijd in tranen de baan. Haar moeder moest eraan te pas komen om de Zwitserse uit de kleedkamer te halen.</p>
<p>De onderhandse service dook sindsdien zo nu en dan op, maar Kyrgios maakte er de afgelopen weken meermaals gebruik van. In Acapulco frustreerde hij recent Rafael Nadal ermee en deze week in Miami sloeg hij zelfs een ace met een onderhandse opslag tegen de verraste Dusan Lajovic. De Roemeense Monica Niculescu deed in het vrouwentoernooi ook een poging, maar was minder succesvol en werd afgestraft door haar tegenstander.</p>
<h2>'Tactische keuze'</h2>
<p>De een vindt het vermakelijk, de ander denigrerend als een tennisser onderhands serveert. "Het valt binnen de mogelijkheden van de sport", oordeelt Van Lottum. "Het gaat meer om het moment waarop je het doet. Vergelijk het met voetbal: een panenka bij 0-0 is gewaagd en een tactische keuze, bij 5-0 is het hautain. Ik heb niet vaak een onderhandse service op breakpoint tegen gezien."</p>
<p>Volgens Van Lottum kan een onderhandse service echter ook uit tactische overweging geslagen worden. "Het is voor de tegenstander geen makkelijke bal. Je verwacht het niet en er zit geen vaart in."</p>
<p>Dat onderstreepte ook Roger Federer, toen hij werd gevraagd naar de services van Kyrgios. "Onderhands serveren is echt een tactiek. Zeker tegen spelers die ver achter de baseline staan", aldus Federer.</p>
<p>"In dat opzicht, hoef je je niet te schamen om het eens te proberen. Het ziet er alleen zielig uit als je de bal mist. Het probleem is dat je het in trainingen nooit uitprobeert."</p>
<p>Of het vaker vertoond gaat worden? Van Lottum: "Ik verwacht niet dat John Isner (die bekendstaat als een servicekanon, red.) ineens gaat overschakelen. De service is niet voor niets bovenhands en die heeft toch veel meer impact."</p><img src="http://feeds.feedburner.com/~r/nossporttennis/~4/aTal9lewqXY" height="1" width="1" alt=""/>
