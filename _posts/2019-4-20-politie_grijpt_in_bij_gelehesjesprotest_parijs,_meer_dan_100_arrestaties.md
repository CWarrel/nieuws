---
layout: post
title: "Politie grijpt in bij gelehesjesprotest Parijs, meer dan 100 arrestaties"
date: Sat, 20 Apr 2019 15:43:29 +0200
category: nieuws
externe_link: "https://nos.nl/l/2281300"
feature_image: "https://nos.nl/data/image/2019/04/20/544906/1008x567.jpg"
---

<p>In Parijs en andere Franse steden demonstreren voor het 23ste weekeinde op rij gele hesjes voor een eerlijkere verdeling van de welvaart in het land. Het protest kreeg er deze week een dimensie bij, door de verontwaardiging bij delen van de protestbeweging dat voor de restauratie van de Notre-Dame binnen de kortste keren honderden miljoenen werd gedoneerd, terwijl veel Fransen moeite hebben om rond te komen.</p>
<p>Honderden betogers wilden wilden vanmiddag optrekken naar de kathedraal die maandag werd getroffen door een grote brand, maar de politie sloot de toegangswegen af. Ook een mars naar het Élysée-paleis van president Macron werd tegengehouden. Het protest richt zich ook al maanden tegen de manier waarop Macron de economie aanpakt.</p>
<h2>Arrestaties</h2>
<p>Aan het protest in Parijs nemen vandaag opnieuw tienduizenden mensen deel. Het protest verloopt grotendeels vreedzaam, maar toch zijn ook weer brandjes gesticht die snel weer door de brandweer zijn geblust. Halverwege de middag had de politie 126 mensen aangehouden.</p>
<p>De politie zette een paar keer traangas in tegen deelnemers aan een grote mars in het oosten van Parijs, van het ministerie van Financiën naar de Place de la République. In de stad is vandaag met 60.000 agenten veel meer politie op de been dan bij de protesten in de voorbije weken.</p>
