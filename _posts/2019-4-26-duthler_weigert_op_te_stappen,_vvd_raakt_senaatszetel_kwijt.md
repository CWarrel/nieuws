---
layout: post
title: "Duthler weigert op te stappen, VVD raakt senaatszetel kwijt"
date: Fri, 26 Apr 2019 14:37:00 +0200
category: politiek
externe_link: "https://nos.nl/l/2282159"
feature_image: "https://nos.nl/data/image/2019/04/26/546257/1008x567.jpg"
---

<p>Eerste Kamerlid Anne-Wil Duthler, die uit de VVD-fractie is gezet, geeft haar zetel niet op. In Nieuwsuur zegt ze dat ze is overvallen door het besluit van de partij om haar weg te sturen. "Ik moest het lezen op de telefoon van een collega", zegt Duthler.</p>
<p>De voorzieningenrechter heeft haar gisteren ongelijk gegeven in een kort geding tegen het blad Quote. Maar Duthler gaat in hoger beroep. Ze noemt de uitspraak een eerste stapje en vindt het "onzorgvuldig en willekeurig" dat de VVD daar nu een finaal oordeel aan verbindt. "Ik blijf er bij dat ik niks fout gedaan heb."</p>
<p>Aanleiding voor de kwestie tussen Duthler en de VVD is de rechtszaak die de senator aanspande, omdat zij vond dat Quote te ver was gegaan in een artikel over mogelijke belangenverstrengeling en een geldeiser die beslag had gelegd op een bedrijf van haar. Volgens haar hebben de journalisten zich voor het karretje laten spannen van een verongelijkte leverancier. Quote heeft bij herhaling artikelen gepubliceerd over Duthler en haar bedrijven.</p>
<h2>Publiek figuur</h2>
<p>De kortgedingrechter in Amsterdam oordeelde gisteren echter dat er voldoende feiten zijn om het meest recente verhaal van Quote te onderbouwen. Bovendien moet een publiek figuur volgens de rechter meer kritiek dulden dan iemand zonder publieke functie.</p>
<p>Duthler neemt daar geen genoegen mee. De politica zegt dat ze altijd open kaart gespeeld heeft over haar bedrijven. Ze bezit samen met haar man verschillende holdings en vennootschappen. "Ik heb bij de aanvang van debatten vaak benoemd dat ik gespecialiseerd ben in privacy, dat ik er advies over geef en ook advocaat ben."</p>
<h2>Integriteitsonderzoek</h2>
<p>De VVD benadrukt al eerder afstand te hebben genomen van uitspraken van Duthler over Quote. De integriteitscommissie van de partij doet onderzoek, dat tijdelijk werd opgeschort zolang er een rechtszaak liep.</p>
<p>Fractievoorzitter Jorritsma zegt dat de rechterlijke uitspraak het beeld dat er belangenverstrengeling heeft plaatsgevonden, niet heeft weggenomen maar eerder heeft versterkt. Ze zegt dat het Duthler vrij staat om in beroep te gaan, maar dat ze dat dan maar buiten de senaat moet doen.</p>
<p>Anne-Wil Duthler is al twaalf jaar Eerste Kamerlid voor de VVD. Voor de nieuwe senaat, die over een maand wordt gekozen, stond ze al niet meer op de kandidatenlijst. Nu Duthler weigert haar zetel op te geven, raakt de coalitie een paar weken eerder dan verwacht zijn meerderheid in de Eerste Kamer kwijt. Ze zou het de coalitie dus moeilijk kunnen maken, maar Duthler zegt dat ze "nuchtere, inhoudelijke afwegingen gaat blijven maken."</p>
<p>Premier en VVD-leider Rutte, die op zijn wekelijkse persconferentie vragen over de affaire kreeg, zei dat de VVD geleerd heeft van eerdere integriteitskwesties. "De kwestie is voorgelegd aan de interne integriteitscommissie en dat is in de tijd ingehaald door een rechterlijke uitspraak."</p>
