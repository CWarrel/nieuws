---
layout: post
title: "Enorme ravage door plofkraak in Doetinchem"
date: Fri, 12 Apr 2019 08:51:50 +0200
category: nieuws
externe_link: "https://nos.nl/l/2280082"
feature_image: "https://nos.nl/data/image/2019/04/12/543060/1008x567.jpg"
---

<p>Een plofkraak heeft gisteravond enorme schade aangericht in Doetinchem, in de Achterhoek. Rond 23.15 uur was in bijna heel Doetinchem een enorme knal te horen. Voor de plofkraak zijn volgens de politie zware explosieven gebruikt. Voor zover bekend is er niemand gewond geraakt.</p>
<p>De dieven hadden het gemunt op een pinautomaat van de ABN Amro-bank. Het gebouwtje waarin de geldmachine stond, is vrijwel volledig verwoest en door de enorme klap kwamen brokstukken tientallen meters verder op straat terecht.</p>
<p>Veel mensen kwamen op het geluid af en liepen over het puin. De politie stuurde hen weg, omdat de kans bestond dat er nog een explosie zou volgen. Om de zaak te kunnen onderzoeken, schakelde de politie eerst de stroom uit van een naastgelegen elektriciteitshuisje.</p>
<p>Het is niet bekend of de daders iets hebben buitgemaakt. Omwonenden zeggen dat ze twee mannen op een scooter hebben zien wegrijden. De politie is naar hen op zoek. Inmiddels zijn er wel meer dan twintig tips van getuigen binnengekomen.</p>
