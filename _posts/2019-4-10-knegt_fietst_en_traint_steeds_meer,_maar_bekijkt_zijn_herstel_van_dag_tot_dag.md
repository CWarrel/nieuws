---
layout: post
title: "Knegt fietst en traint steeds meer, maar bekijkt zijn herstel van dag tot dag"
date: Wed, 10 Apr 2019 18:31:06 +0200
category: sport
externe_link: "https://nos.nl/l/2279885"
feature_image: "https://nos.nl/data/image/2019/01/11/524006/1008x567.jpg"
---

<p>Precies drie maanden na zijn ongeluk met een houtkachel, waarbij hij ernstige brandwonden opliep, gaat het herstel van Sjinkie Knegt met kleine stapjes vooruit. "Ik kan rustig aan een beetje fietsen. Maar het houdt bij 45 minuutjes wel op", aldus de shorttracker die woensdag aanwezig was bij de presentatie van de Icederby, een nieuw evenement met schorttrackers en langebaanschaatsers dat in september in Thialf moet plaatsvinden.</p>
<p>De brandwonden van Knegt helen voorspoedig. Goed nieuws, als je bedenkt dat in januari zo ongeveer de hele voorkant van zijn lichaam vlam vatte toen hij de kachel thuis aanstak. Zeven weken verbleef hij in het brandwondencentrum in Groningen, voordat hij naar huis mocht om verder aan te sterken.</p>
<p>"De huid? Ik heb geen open plekken meer. Mijn benen zijn helemaal dicht. Ik moet het zelf smeren, de huid smeert zichzelf niet, maar voor de rest heb ik er eigenlijk geen werk van", vertelt de shorttracker die nog geen uitspraken doet over zijn terugkeer op het ijs.</p>
<p>Zijn volgende doel in zijn herstel? "Nog meer fietsen, nog meer krachttraining. Maar we hebben geen planning wanneer ik ga schaatsen. We bekijken het echt dag voor dag."</p>
