---
layout: post
title: "’Brutale’ Bertens in twee sets langs Ostapenko"
date: Mon, 06 May 2019 13:44:55 +0200
category: sport
externe_link: "https://www.telegraaf.nl/sport/3542642/brutale-bertens-in-twee-sets-langs-ostapenko"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/faf408c0-7000-11e9-8ccd-02d2fb1aa1d7.jpg"
---

<p>Kiki Bertens staat in de derde ronde van het tennistoernooi van Madrid. De Nederlandse rekende maandag in twee sets af met de Letse Jelena Ostapenko. Het werd 6-4 6-3. In de eerste ronde won Bertens zaterdag van de Tsjechische Katerina Siniakova.</p><p>De eerste set tegen Ostapenko verliep vrij moeizaam voor Bertens, die al snel een game verloor op haar eigen service. De nummer zeven van de wereld maakte de break ongedaan en sloeg vervolgens bij een voorsprong van 5-4 opnieuw toe, dit keer zelfs zonder een punt te verliezen: 6-4.</p><p>Ostapenko nam het initiatief in de tweede set door direct een servicebeurt van Bertens af te pakken. De 27-jarige Wateringse bewaarde de rust en trok de partij overtuigend naar zich toe.</p><p>Kauwgompje</p><p>Aan het einde van de time-out bij 4-3 in de tweede set vond er nog een bijzonder moment plaats. Bertens zei tegen haar coach Raemon Sluiter: ,,Neem maar een kauwgompje.”</p><p>De Rotterdammer reageerde vol verbazing. „Hoezo, stink ik uit mijn bek?” Bertens reageerde bevestigend, waarna Sluiter tijdens de laatste twee games kauwgom-kauwend toekeek vanaf de tribune. Via Twitter reageerde Sluiter met een kwinkslag.</p><p>Het was de derde ontmoeting tussen Bertens en Ostapenko, die 31e staat op de wereldranglijst. In 2015 was de tennisster uit Letland de betere in Polen, een jaar later won Bertens op Wimbledon.</p><p>In de derde ronde treft Bertens opnieuw een Letse, Anastasija Sevastova. Zij won van de Roemeense Mihaela Buzarnescu (6-3 6-4). Sevastova is de mondiale nummer dertien. De voorgaande twee jaar troffen beide speelsters elkaar ook in Madrid. In 2017 stapte Sevastova als winnares van de baan en vorig jaar Bertens. De pupil van coach Raemon Sluiter verloor toen in de eindstrijd van Petra Kvitova uit Tsjechië.</p>
