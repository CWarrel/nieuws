---
layout: post
title: "Routinier Brama: 'FC Twente is nog niet eredivisiewaardig'"
date: Fri, 19 Apr 2019 06:16:24 +0200
category: sport
externe_link: "https://nos.nl/l/2281105"
feature_image: "https://nos.nl/data/image/2019/04/19/544656/1008x567.jpg"
---

<p>"Wij zijn nog niet eredivisiewaardig", zegt Wout Brama aan de vooravond van het aanstaande kampioensfeest van zijn FC Twente. Als Sparta vrijdagavond zijn thuiswedstrijd verliest van Helmond Sport, kan de vlag in Enschede en omstreken wel uit, maar de 32-jarige routinier waarschuwt alvast voor al te hoge verwachtingen als de promotie een feit is.</p>
<p>"Je weet dat er dertien contracten aflopen, huurlingen gaan weg, er zullen misschien nog wat spelers verkocht worden. Dus er zal volgend seizoen wel weer een hele nieuwe ploeg staan", aldus Brama.</p>
<p>Door het mogelijke kampioensduel van FC Twente met Jong Ajax ging eerder deze week een streep, waardoor Brama en ploeggenoten vanavond in de fauteuil de ontwikkelingen in Rotterdam kunnen volgen.</p>
<p>En mocht Sparta nog even tegenstribbelen, dan kan FC Twente het maandag in eigen huis alsnog tegen Jong AZ afmaken. Misschien wel een veel mooier scenario.</p>
<p>Of het een gemakkelijk seizoen was? Brama vindt van niet. "Van buitenaf lijkt dat misschien zo, maar van binnenuit is het toch wel een behoorlijke strijd geweest."</p>
<p>"In de beginfase van de competitie hadden we best wel veel moeite om onze wedstrijden te winnen. Die lijn hebben we doorgetrokken tot het einde", vertelt hij. "We hebben niet zo heel goed gevoetbald, maar wel punten binnengehaald." Daardoor staan de Tukkers nu weer op de rand van terugkeer op het hoogste voetbalniveau. </p>
<p>Dat is gebeurd onder leiding van Marino Pusic. Het is echter nog maar de vraag of de trainer, die al geruime tijd onder vuur ligt bij de lokale en regionale pers en vorige week hard terugsloeg, ook in de eredivisie nog aan het roer staat bij FC Twente.</p>
<p>"Ik heb nog een doorlopend contract", weet Pusic. "Alle andere dingen zijn speculaties, daar kan ik niks mee. Een antwoord op de vraag kan alleen iemand vanuit de club geven."</p>
<p>In de wandelgangen wordt bijvoorbeeld de naam van Fred Rutten al genoemd. Hij vertrok deze week bij Anderlecht. Pusic kan er weinig mee.</p>
<p>"Ik ben een mens die leeft in het hier en nu. En hier en nu wil ik elke dag goed werk leveren met mijn team en de eerstvolgende wedstrijd winnen. Wat de toekomst gaat brengen, dat weet niemand. Het enige dat nu telt is directe promotie van deze mooie club."</p>
<p>Of Brama nog iets over de trainerskwestie kwijt wil? "Ik heb daar wel een mening over, ja. Dat ga ik niet voor de camera vertellen. Wij hebben dit jaar heel goed gewerkt en gaan kampioen worden waarschijnlijk. En daar zijn we superblij mee. Wat er volgend seizoen gebeurt, moeten we dan maar zien."</p>
