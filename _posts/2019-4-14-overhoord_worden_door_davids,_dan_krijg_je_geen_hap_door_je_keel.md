---
layout: post
title: "Overhoord worden door Davids, dan krijg je geen hap door je keel"
date: Mon, 15 Apr 2019 00:56:40 +0200
category: sport
externe_link: "https://nos.nl/l/2280518"
feature_image: "https://nos.nl/data/image/2019/04/15/543769/1008x567.jpg"
---

<p>In totaal 270 interlands aan tafel bij Studio Voetbal. Rafael van der Vaart (109 interlands, 2001-2013), Pierre van Hooijdonk (46 interlands, 1994-2004) en John van 't Schip (41 interlands, 1986-1995) zijn regelmatig te gast bij presentator Tom Egbers, maar voor Edgar Davids (74 interlands, 1994-2005) zijn de camera's de laatste jaren veel minder een vertrouwde omgeving.</p>
<p>"Het was een mooie periode", zegt de 46-jarige Davids over zijn tijd bij het Nederlands elftal. Al had hij graag wat eerder bij Oranje gezeten. Graag was hij meegegaan naar het WK van 1994. "Ik speelde toen al maanden, of eigenlijk al een seizoen goed. Het was niet zoals nu, dat je al na drie goede wedstrijden wordt opgeroepen."</p>
<h2>Een plekje vrij naast Davids</h2>
<p>Rafael van der Vaart herinnert zich zijn eerste kennismaking met Davids bij Oranje nog goed. "Edgar was een van mijn helden en ik scheet in mijn broek", zegt Van der Vaart. "Bij het ontbijt had iedereen een vaste plek en er was altijd een plekje vrij naast Edgar. Die ging me overhoren over allerlei dingen. Vragen als wat voor auto rij je? Ik kreeg geen hap door mijn keel natuurlijk."</p>
<p>"Heb je nu geen last meer van, geen hap door je keel krijgen", grapt Van 't Schip.</p>
<p>"Op de training kwam Edgar met twee benen op me in en toen gaf ik hem er een terug", gaat Van der Vaart verder. "Toen zei hij: 'Daar heb ik respect voor.' Zal ik nooit vergeten."</p>
<p>Davids weet nog goed dat hij onder de indruk was van Van der Vaart op het trainingsveld bij Oranje. "Soms kwamen er nieuwe jongens en dacht ik: wat doe jij hier? Ik was de beste van de wereld, kon iedereen uitschakelen. Maar bij Rafael dacht ik wel: bloody hell! Een aardig linkspootje."</p>
<h2>Davids: 'De kracht van Ajax'</h2>
<p>Niet alleen veel interlands aan tafel, maar natuurlijk ook een schat aan ervaring op clubniveau. Neem de acht kwartfinalisten in de Champions League dit seizoen. Davids was voor de helft actief: voor Ajax, Juventus, FC Barcelona en Tottenham Hotspur. Van der Vaart speelde ook voor Ajax en de Spurs en met Van 't Schip is een derde ex-Ajacied present.</p>
<p>Davids heeft gemerkt dat er in de wereld weer positief naar Ajax wordt gekeken. "Ja kan zeggen dat Bayern slecht was tegen Ajax, dat Real slecht was en dat Juve slecht was tegen Ajax, maar het is ook de kracht van Ajax. Ajax is best goed."</p>
<p>Van der Vaart refereert aan de twee verdedigende acties van Matthijs de Ligt en Frenkie de Jong, die woensdag in de eerste wedstrijd tegen Juventus met slidings voorkwamen dat Federico Bernardeschi kon scoren. "Vond ik echt fantastisch", zegt Van der Vaart. "Anders krijg je nog twee tegengoals. Die momenten komen ook in Turijn en dan moet dat weer."</p>
<h2>De trainer Davids</h2>
<p>"Donny van de Beek speelde tegen Juventus heel goed tussen de linies", aldus Davids. "Hij maakte het Miralem Pjanic daarmee heel moeilijk. Als coach moet je dan wat doen. Normaal geef je dan een lange bal, moet je juist de diepte zoeken met spelers voorin die het verschil kunnen maken. Maar Juventus bleef het voetballend proberen, terwijl dat niet hun sterkste punt is."</p>
<p>Davids was van 2012 tot 2014 coach van het Engelse Barnet FC en heeft de papieren om als trainer actief te zijn in het betaalde voetbal. Zo liep hij stage bij Erik ten Hag, toen die nog coach was bij FC Utrecht. Toch is Davids nu meer bezig met sociale projecten.</p>
<p>De ambitie om trainer te worden is er echter nog steeds. "Ik heb niet voor niets het hoogste trainersdiploma gehaald. Maar ik heb sinds 1997 geen zaakwaarnemer meer. Het wordt tijd om weer een zaakwaarnemer te nemen om weer aan de slag te gaan", zegt Davids met een glimlach.</p>
