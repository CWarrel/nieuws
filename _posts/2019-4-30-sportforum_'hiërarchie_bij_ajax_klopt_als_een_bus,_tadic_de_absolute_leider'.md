---
layout: post
title: "Sportforum: 'Hiërarchie bij Ajax klopt als een bus, Tadic de absolute leider'"
date: Tue, 30 Apr 2019 06:23:24 +0200
category: sport
externe_link: "https://nos.nl/l/2282640"
feature_image: "https://nos.nl/data/image/2019/04/30/546941/1008x567.jpg"
---

<p>Ajax hoort bij de beste vier voetbalclubs van Europa. Daarom is er een speciale editie van het Sportforum. De gehele uitzending staat in het teken van de Champions League-campagne van de Amsterdammers, die dinsdagavond aantreden in de halve finales van het kampioenenbal tegen Tottenham Hotspur.</p>
<p>Oud-Ajacieden Hedwiges Maduro en Jan van Halst proberen samen met Menno Pot, auteur van verschillende boeken over Ajax, het succes van het elftal van Erik ten Hag dit seizoen te ontleden. En daarin komen verschillende factoren aan bod.</p>
<p>Zo wordt het aankoopbeleid van technisch directeur Marc Overmars geroemd. Hij brak met het zogeheten salarisplafond en haalde met Daley Blind (29 jaar) en Dusan Tadic (30) een hoop ervaring in huis. En routiniers zijn belangrijk in een groep, vertelt Maduro, die zelf uit de Ajax-opleiding komt en er tussen 2004 en 2007 in het eerste elftal speelde.</p>
<p>"Het zijn kleine dingetjes waardoor ze jou hun vertrouwen laten voelen en druk bij je wegnemen", aldus Maduro.</p>
<p>Hij geeft een mooi voorbeeld: "Zlatan Ibrahimovic zei altijd tegen me dat ik elke bal bij hem moest inleveren, dan speelde ik volgens hem altijd een voldoende. Dan moet je lachen en dat haalt druk bij je weg. Dat kunnen alleen ervaren spelers doen."</p>
<p>Van Halst weet er alles van. Hij werd ooit zelf, mede door zijn ervaring, door Ajax in huis gehaald. "Maar weet je wat het is", zegt Van Halst. "Je kunt wel ervaring halen, maar je moet ook meteen de baas zijn. En Tadic is meteen de baas. Hij staat bovenaan in de pikorde, dat zie je in alles."</p>
<h2>De druk rondom Ten Hag</h2>
<p>Volgens de forumleden klopt de hiërarchie binnen de selectie van Ajax. Ze delen ook een pluim uit aan de man aan het roer: coach Erik ten Hag. Hij stond sinds zijn komst vorig jaar winter meerdere keren onder druk, weet Menno Pot. Ook aan het begin van dit seizoen.</p>
<p>"Ten Hag wist dat het gezeur zou losbarsten als hij het hoofdtoernooi van de Champions League niet zou halen. Na de valse start in de competitie (1-1 thuis tegen Heracles Almelo, red.) was het gemopper er ook wel. En dat heeft hij moeten overwinnen", stelt Pot.</p>
<p>"Ik heb me echt geërgerd aan mensen die alleen keken naar zijn uitstraling en hem beoordeelden op zijn accent", breekt Maduro in. "Dat slaat echt nergens op. Wat maakt dat uit?"</p>
<p>Hij gaat verder: "Als je echt kijkt naar de prestaties van iemand, dan kun je een mening hebben en een discussie starten. Maar niet over hoe iemand praat..."</p>
<p>Van Halst: "Ik vind dat een teken van bekrompenheid in het westen van het land om zo te oordelen en te veroordelen. Alles wat niet uit de Amsterdamse kring komt, moet daar knokken."</p>
<h2>Glazen bol</h2>
<p>Tot slot pakken de heren ook hun glazen bol erbij. En alledrie zijn ze positief gestemd over de Nederlandse kansen in Londen.</p>
<p>Maduro: "Ajax gaat sowieso scoren. Ik denk dat het bij rust 1-1 staat en dat Ajax in de tweede helft de winnende maakt: 1-2."</p>
<p>Pot: "Ik heb het gevoel dat Ajax heel sterk gaat beginnen en Tottenham gaat overrompelen. Dan staat het 0-2 bij rust. Daarna vecht Tottenham zich enigszins terug en maken ze de aansluitingstreffer. En dan wordt het nog spannend in Amsterdam."</p>
<p>Van Halst: "Het wordt nu al beslist. Tot de rust gaan ze een beetje schaken en blijft het 0-0. Dan laat Ajax Spurs even uitrazen en wordt er met 0-2 gewonnen."</p>
