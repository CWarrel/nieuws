---
layout: post
title: "Tottenham Hotspur, een weerzien met oude bekenden voor Ajax"
date: Thu, 18 Apr 2019 06:14:52 +0200
category: sport
externe_link: "https://nos.nl/l/2280962"
feature_image: "https://nos.nl/data/image/2019/04/18/544445/1008x567.jpg"
---

<p>De wedstrijden tussen Ajax en Tottenham Hotspur in de halve finales van de Champions League wordt een weerzien tussen oude bekenden. Er spelen namelijk veel oud-Ajacieden in Londen. Een korte kennismaking met de Spurs.</p>
<h2>Wie is de sterspeler?</h2>
<p>Dat is doorgaans Harry Kane, tevens spits van het Engelse nationale elftal. De 25-jarige Kane is een onvervalste doelpuntenmachine.Dit seizoen scoorde hij al 24 keer in 39 officiële wedstrijden voor de Spurs.</p>
<p>Maar ook de afgelopen vier seizoenen maakte hij goals aan de lopende band: 41, 35, 28 en 31 is zijn imposante rijtje.</p>
<p>Er is alleen één probleem: in de eerste wedstrijd in de kwartfinales van de Champions League tegen Manchester City liep Kane een zware enkelblessure op. Het is onduidelijk hoelang de aanvaller uit de roulatie is, maar het lijkt onwaarschijnlijk dat hij op tijd fit is voor het tweeluik met Ajax.</p>
<h2>Op welke andere spelers moeten we letten?</h2>
<p>Als Kane er niet is, is Son Heung-min bijna traditioneel de uitblinker. De 26-jarige Zuid-Koreaan, die in 2015 Bayer Leverkusen voor 30 miljoen euro verruilde voor de Spurs, was in de eerste wedstrijd tegen City al de matchwinner en in de return goed voor twee goals. Maar ook voor een gele kaart, waardoor hij in het eerste duel met Ajax is geschorst.</p>
<p>Ook de doelman van Tottenham is niet de eerste de beste: de 32-jarige Hugo Lloris staat sinds 2012 onder de lat bij de Spurs en is tevens aanvoerder van het Franse nationale elftal, waarmee hij vorig jaar wereldkampioen werd. Lloris houdt Michel Vorm (oud-FC Utrecht) al jaren op de bank. De laatste is tegenwoordig zelfs derde keus achter Lloris en de Argentijn Paulo Gazzaniga.</p>
<h2>Oud-Ajacieden</h2>
<p>Veel Ajacieden zullen echter vooral uitkijken naar een weerzien met Jan Vertonghen, Toby Alderweireld, Christian Eriksen - het creatieve brein van de Spurs - en Davinson Sánchez, die alle vier in het verleden het Ajax-shirt hebben gedragen.</p>
<p>"Het is een sprookje om tegen Ajax te spelen en het is heel leuk om terug te keren naar de Arena", zei Eriksen na afloop tegen BT Sport. "We moeten vanavond eerst even diep ademhalen, dan gaan we denken aan Ajax. Natuurlijk hebben we ze dinsdag zien spelen tegen Juventus."</p>
<h2>Wie is de manager?</h2>
<p>De Argentijn Mauricio Pochettino staat sinds 2014 aan het roer bij Tottenham Hotspur. Daarvoor was de oud-voetballer, als speler namens Argentinië actief op het WK van 2002, trainer van Espanyol en van Southampton, als voorganger van Ronald Koeman. Hij wacht nog op zijn eerste prijs als coach.</p>
<p>De 47-jarige Pochettino, die de excentrieke voetbalprofessor Marcelo Bielsa tot zijn voornaamste leermeester rekent, staat voor dynamisch voetbal, met veel positiewisselingen en veel druk zetten. Dat lijkt eigenlijk wel een beetje op Ajax. Het lijkt daarom niet toevallig dat de Spurs vier oud-Ajacieden onder contract hebben staan.</p>
<h2>Hoe doen ze het in de Engelse competitie?</h2>
<p>Tottenham Hotspur won twee keer de Engelse landstitel, maar de laatste keer is wel alweer 58 jaar geleden. De afgelopen drie seizoen eindigden de Spurs steevast in de top-3, zonder écht uitzicht te hebben gehad op het kampioenschap.</p>
<p>En zo is het dit seizoen eigenlijk ook weer: de Spurs staan keurig derde, maar hebben wel achttien punten achterstand op koploper Liverpool. Een plek bij de beste vier en daarmee directe kwalificatie voor de Champions League is nog lang niet zeker.</p>
<p>Als een kat met zeven levens kwam Tottenham in de halve finales. In de groepsfase met FC Barcelona, Internazionale en PSV overleefde het ternauwernood.</p>
<p>Met een punt in de eerste drie duels leken de Spurs al zo goed als uitgeschakeld. In de laatste drie duels sloegen de Spurs telkens toe in de slotfase: tegen PSV kwam Tottenham terug van 0-1 naar 2-1, tegen Internazionale zorgde Eriksen voor de late beslissing (1-0) en in Barcelona tekende Lucas Moura vijf minuten voor tijd voor een cruciale gelijkmaker (1-1).</p>
<p>Omdat het al uitgeschakelde PSV bovendien een handje toestak door Inter op 1-1 te houden, haalde Tottenham toch de tweede ronde.</p>
<h2>Wembley</h2>
<p>Een knappe wedstrijd op Wembley, dat werd gebruikt omdat het nieuwe stadion nog niet gereed was, tegen Borussia Dortmund (3-0) was genoeg om de kwartfinales te bereiken.</p>
<p>En hoe de tweestrijd met Manchester City werd overleefd, weten ze in Noord-Londen waarschijnlijk zelf ook nog altijd niet.</p>
