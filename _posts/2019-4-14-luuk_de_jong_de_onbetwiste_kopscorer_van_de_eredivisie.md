---
layout: post
title: "Luuk de Jong: de onbetwiste kopscorer van de eredivisie"
date: Sun, 14 Apr 2019 07:59:52 +0200
category: sport
externe_link: "https://nos.nl/l/2280364"
feature_image: "https://nos.nl/data/image/2019/04/14/543479/1008x567.jpg"
---

<p>PSV heeft de komende weken de goals van Luuk de Jong meer dan ooit nodig. De Achterhoeker is dit seizoen de onbetwiste koning van de kopbal (25 competitiegoals, waarvan 11 met het hoofd), en kan het verschil gaan maken in de titelrace met Ajax.</p>
<p>Maar wat zijn de ingrediënten voor de ultieme kopbal? We gingen op zoek naar zijn geheim.</p>
<p>Als er een blauwdruk voor de perfecte kopgoal bestaat, dan is het misschien wel de treffer van De Jong tegen Tottenham Hotspur op Wembley in dit Champions League-seizoen.</p>
<p>Alles klopte aan het doelpunt dat uit een corner tot stand kwam. Gastón Pereiro krulde de bal in de zestien, Nick Viergever zette een blok voor de Spurs-verdedigers en maakte daarmee de weg vrij voor De Jong, die na een loopactie snoeihard raak kopte.</p>
<p>Het doelpunt van De Jong deed een beetje denken aan zijn recente doeltreffende kopbal tegen Ajax. Ook toen hing de spits op een perfect moment in de lucht en was hij de uitkomende André Onana te snel af.</p>
<h2>Timing is alles</h2>
<p>"De timing is het belangrijkste. Je moet de lijn van de bal kunnen lezen, dan kun je op het juiste moment in de lucht zijn", vertelt De Jong over zijn specialiteit. "En de sprongkracht mogen we natuurlijk niet vergeten."</p>
<p>"Het timen van de bal kun je leren, maar het is ook iets wat je van nature moet hebben. Mijn ouders hebben als volleyballers een topsportloopbaan gehad, dus ik denk dat ik het wel van nature heb meegekregen."</p>
<p>Volgens De Jong helpt het ook om in de man-tegen-manduels relatief kleine verdedigers op te zoeken. "Daar kun je wel je voordeel uit halen. Je bespreekt dat natuurlijk ook met het team en daar probeer je op te anticiperen, zodat ik vaak in die duels terechtkom."</p>
<p>Volgens De Jong is een goede kopbal prima te trainen. "Je moet ten eerste de angst een beetje van je afzetten. Het is niet altijd makkelijk om een bal te koppen. Het is altijd een kwestie van goed blijven kijken en vervolgens ook de bal kunnen sturen. Als je dat veel doet, kun je dat zeker goed trainen."</p>
<h2>Voorzetten</h2>
<p>Zonder voorzetten geen kopballen. Dat beseft De Jong als geen ander. Hij bewaart warme herinneringen aan twee spelers in het bijzonder die hem blindelings wisten te vinden.</p>
<p>"Theo Janssen had bij FC Twente een geweldige trap en legde de bal goed op mijn hoofd neer en hier was dat het geval met Jetro Willems", zegt De Jong. Met name met die laatste had De Jong een voortreffelijke samenwerking.</p>
<p>Liefst tien keer was Willems de aangever bij een eredivisiedoelpunt van De Jong.</p>
<p>De Jong heeft dit seizoen in alle competities 29 treffers achter zijn naam staan en is nog op koers om zijn beste PSV-seizoen (32 goals, 2015/2016) te verbeteren.</p>
<p>De spits was de voorbije seizoenen dicht bij een transfer naar Frankrijk en Mexico. Het plaatje was uiteindelijk niet perfect. De Jong zegt bovendien te hebben geleerd van zijn mislukte buitenlandse avonturen bij Borussia Mönchengladbach en Newcastle United.</p>
<h2>'In Engeland op het middenveld'</h2>
<p>"In Duitsland en Engeland was de manier van voetballen anders", zegt hij daarover. "Ik speelde in Duitsland te weinig in het strafschopgebied van de tegenstander, dus kreeg ik ook minder scoringsmogelijkheden of voorzetten. In Engeland speelde ik zelfs op het middenveld, dus daar kwam ik helemaal niet in de zestien."</p>
<p>De Jong verkondigt het waarschijnlijk nu niet hardop, maar tussen de regels door proef je zijn verlangen om nog eens te slagen bij een buitenlandse club.</p>
<p>PSV zal zich daarin loyaal opstellen. De verstandhouding tussen de club en zijn aanvoerder is altijd goed geweest, ook in de mindere tijden.</p>
<h2>'Ik kan in aanvallende teams gevaarlijk zijn'</h2>
<p>"Ik ben ervan overtuigd dat als ik in een team speel dat bij mij past, zoals hier bij PSV, en het wordt gedeeltelijk op mijn afgestemd en spelers zoeken mijn kwaliteiten, dan kan ik denk ik in heel veel aanvallende teams gevaarlijk zijn", weet De Jong.</p>
<p>De komende vijf speelronden krijgt hij de kans om zich nog meer in de kijker te spelen. Misschien met een paar kopballen.</p>
