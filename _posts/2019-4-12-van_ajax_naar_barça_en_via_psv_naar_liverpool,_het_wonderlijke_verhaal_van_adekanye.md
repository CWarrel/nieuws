---
layout: post
title: "Van Ajax naar Barça en via PSV naar Liverpool, het wonderlijke verhaal van Adekanye"
date: Fri, 12 Apr 2019 06:01:38 +0200
categories: 
- sport 
- voetbal 
externe_link: "https://nos.nl/l/2280064"
feature_image: "https://nos.nl/data/image/2019/04/12/543023/1008x567.jpg"
---

<p>Het is een cv om je vingers bij af te likken. Ajax, FC Barcelona, PSV en Liverpool. Dat klinkt als het rijtje clubs van een topvoetballer die het in Europa heeft gemaakt. Maar dit is het indrukwekkende cv van een kerel van net twintig jaar. Het is het wonderlijke verhaal van Bobby Adekanye.</p>
<p>Ja, natuurlijk, Sportpark Middelmors is geen Camp Nou of Anfield - eerlijk is eerlijk -, maar vanavond is er in de hele wereld even geen beter veld voor de goedlachse Bobby Adekanye. De oefenwedstrijd met Oranje onder 20 tegen Mexico op het hoofdveld van Rijnsburgse Boys heeft van hem de afgelopen drie kwartier weer een voetballer gemaakt.</p>
<p>"Ik ben enorm blij en dankbaar dat ik minuten mocht maken, want ik heb het spel echt gemist", erkent hij. Tegen zijn eigen verwachtingen in kreeg Adekanye van Bert Konterman, de bondscoach van Oranje onder 20, een uitnodiging voor de interlands tegen Mexico en Tsjechië.</p>
<p>De ene helft speeltijd tegen de Mexicanen geeft hem energie die hij goed kan gebruiken. Er komen namelijk belangrijke maanden voor de positief ingestelde voetballer aan.</p>
<h2>Als twaalfjarige naar Barcelona</h2>
<p>Eerst eens terug naar de bijzondere lijst met clubs die hij achter zijn naam heeft staan. De naam Adekanye mag bij het grote publiek in Nederland wellicht nog geen bel doen rinkelen, toch is er al een hoop over hem geschreven in de media.</p>
<p>Dat heeft alles te maken met zijn opmerkelijke overstap als jongen van twaalf van Ajax naar Barcelona. Adekanye, een flitsende buitenspeler met een volle trukendoos, valt tijdens een paastoernooi in Spanje op bij de Catalaanse scouts.</p>
<p>"Ik dacht: deze kans krijg ik misschien maar een keer in mijn leven", vertelt de in Nigeria geboren aanvaller acht jaar later, na de met 3-2 gewonnen interland van Oranje tegen Mexico.</p>
<p>"Ik ben een jongen die van avontuur, reizen en nieuwe ervaringen houdt. Dus ik pakte mijn koffertje in en ging er meteen heen." Tegen zijn ouders zegt de twaalfjarige dat hij het wel alleen aankan in Spanje.</p>
<p>"Ik ben een sociale jongen, maak snel vrienden. Ik wilde niet dat mijn ouders hun banen in Nederland opgaven. En ik wilde ook de voetbalcarrière van mijn jongere broertje (Hakeem, speelt inmiddels in de jeugd van Ajax, red.) niet in de weg zitten."</p>
<h2>Het terrein van Messi</h2>
<p>Adekanye is plots onderdeel van La Masia, een van de meest aansprekende jeugdcomplexen van een van de meest aansprekende voetbalclubs ter wereld. Lionel Messi, Andrés Iniesta, Xavi, Sergio Busquests, Gerard Piqué en ga zo maar door. Stuk voor stuk kinderen van La Masia.</p>
<p>Met zijn twaalf jaar is het Nederlandse talent de allerjongste van het internaat. Voetbal, school, eten, onderdak: het wordt allemaal voor hem geregeld. De kleine Adekanye bruist van energie en kijkt zijn ogen uit. Hij kan ze letterlijk aanraken, de beste voetballers van de wereld.</p>
<p>Zoals Messi, het bekendste product van La Masia. "Omdat hij daar ook gewoond had, kwam hij weleens langs om bekenden te zien." Bij een van die bezoekjes ziet Adekanye zijn kans schoon en gaat hij met zijn idool op de foto.</p>
<p>"Als klein ventje sprak ik nog niet echt Spaans. Gelukkig is het woord voor foto vrij universeel en begreep Messi mij, haha. Het is een wens om in de toekomst nog eens met hem op het veld te staan. Ik ga er in ieder geval alles aan doen."</p>
<p>Het rasvoetballertje leeft zijn droom. Maar dan valt die plots in duigen. Tijdens zijn transfer, en die van andere jeugdspelers, heeft Barça de regels van de FIFA overtreden. De Spanjaarden krijgen een boete van bijna vier ton en een transferverbod van een jaar.</p>
<h2>Speelverbod</h2>
<p>Het deert de jonge Adekanye niet. Totdat hijzelf ook de dupe wordt van de misstappen van de Spaanse grootmacht. "Ik weet niet precies wat er allemaal is gebeurd, maar ik kreeg tijdens mijn tweede seizoen ineens te horen dat ik niet meer mocht spelen voor de club."</p>
<p>Op dat moment is Adekanye een jaar of dertien. Hij krijgt in eerste instantie te horen dat hij tot zijn zestiende niet mag voetballen in het rood-blauw van de Catalanen. Barcelona besluit vervolgens om Adekanye een jaar te verhuren.</p>
<p>De speler verkiest PSV boven zijn oude club Ajax en voetbalt een jaar in Eindhoven. Bij terugkomst in Barcelona blijkt vervolgens dat hij niet tot zijn zestiende, maar tot zijn achttiende niet mag uitkomen voor de Catalanen. Wil Adekanye zich verder ontwikkelen, dan is het beter om te vertrekken.</p>
<h2>Liverpool</h2>
<p>Hij verkast uiteindelijk naar Engeland, waar hij gaat spelen voor Liverpool. De verwachtingen zijn hooggespannen en Adekanye tekent voor vier jaar, een contractduur waar veel vertrouwen uit spreekt. Maar ook bij deze Europese topclub loopt het anders dan hij had gehoopt.</p>
<p>Een ander Nederlands talent van Liverpool, Ki-Jana Hoever, traint ondanks zijn jongere leeftijd - hij is pas zeventien jaar - vaker mee met het eerste elftal en maakte zelfs op zestienjarige leeftijd al zijn debuut. Adekanye is inmiddels twintig en wacht nog steeds.</p>
<p>"Ik zat er dichtbij aan het begin van het seizoen", vertelt de tweebenige buitenspeler. Hij rekent er in de voorbereiding zelfs op dat hij met het eerste mee mag op een oefentrip naar Amerika. Maar nee, Adekanye moet mee met Jong Liverpool naar Hongarije.</p>
<p>"Dat was balen, maar al vrij snel ben ik weer hard aan de slag gegaan en mocht ik een paar keer meetrainen met het eerste." Toch krijgt de Nigeriaan met een Nederlands paspoort niet het gevoel dat hij helemaal serieus genomen wordt door trainer Jürgen Klopp en zijn staf.</p>
<h2>Plan</h2>
<p>Gesprekken met daarin een visie wat betreft de toekomst van Adekanye blijven uit. "Klopp zegt soms dat ik gewoon mijn ding moet blijven doen, maar wie weet zegt hij dat ook tegen anderen. Jammer, want ik wil graag iets opbouwen bij Liverpool, maar ik mis een plan."</p>
<p>En daarom komen er belangrijke maanden voor hem aan. Zijn contract loopt deze zomer af. Liverpool heeft hem een nieuwe, driejarige overeenkomst aangeboden.</p>
<p>Maar omdat Adekanye weinig vertrouwen voelt, heeft hij het aanbod links laten liggen. Sindsdien (november) speelt hij geen minuut meer bij Liverpool en schermt hij met interesse vanuit Italië, Spanje en Nederland.</p>
<h2>En nu de eredivisie?</h2>
<p>Bij de KNVB hebben ze het beste met hem voor. Zij zien nog altijd een enorm potentieel in Adekanye. Konterman nodigt hem dan ook met alle liefde uit voor Oranje onder 20. Adekanye doet er spelritme op en Konterman kan zo wellicht een beetje invloed op zijn toekomst uitoefenen.</p>
<p>"Een embleem van een grote club op je borst is leuk, maar het gaat om je carrière. Soms moet je een stap terug doen, om er daarna weer twee vooruit te zetten", klinkt de mening van Konterman in de catacomben na het oefenduel met Mexico.</p>
<p>Wie goed luistert naar de woorden en kijkt naar de ogen van de oud-international, proeft aan alles dat hij Adekanye het liefst een stap naar de eredivisie ziet zetten. "Die gedachte gaat ook weleens door mijn hoofd", bekent de voetballer in kwestie.</p>
<p>"Ik ga van de zomer lekker zitten met mijn zaakwaarnemer, vader en moeder en daarna maak ik mijn keuze. Geld is niet belangrijk, ik wil mijn debuut in het profvoetbal maken. Als ik mezelf dan kan laten zien, komt het geld vanzelf."</p>
