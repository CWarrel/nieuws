---
layout: post
title: "Het alpaca-effect: steeds meer mensen verdienen er geld mee"
date: Mon, 06 May 2019 11:00:01 +0200
categories: 
- financieel 
- economie 
externe_link: "https://nos.nl/l/2283445"
feature_image: "https://nos.nl/data/image/2018/04/12/465733/1008x567.jpg"
---

<p>De afgelopen jaren zijn ze bijna niet te missen op sociale media: alpaca's. Dat de Zuid-Amerikaanse dieren populair zijn, is ook goed te zien in het aantal alpaca-boerderijen. Nederland telt inmiddels 130 boerderijen met minimaal tien alpaca's, een verdubbeling sinds 2014.</p>
<p>Er draait inmiddels een ware industrie rondom het knuffelgehalte van de alpaca. Mensen kunnen op de boerderijen met de alpaca's lopen, knuffelen of zelfs aan yoga doen in een weide vol alpaca's.</p>
<p>Alpaca-fokker Willem-Mathijs van der Aa is een aantal jaar geleden zelf begonnen om wandelingen aan te bieden met zijn alpaca's. Inmiddels telt zijn kudde 33 dieren.</p>
<p>In deze video zie je hoe Willem-Mathijs geld verdient aan zijn dieren Ã©n hoe er een nieuw veulen op zijn boerderij wordt geboren:</p>
<p>Op Marktplaats is sinds januari 2018 ruim 300.000 keer gezocht op het woord 'alpaca'. "Van de advertenties met het woord 'alpaca' dat nu op de site staat, bestaat een groot deel ook uit advertenties met woningdecoratie, producten met alpacawol, speciale kammen en borstels voor alpaca's, maar ook bijvoorbeeld workshops alpaca knuffelen", laat de verkoopsite weten.</p>
<h2>Hond van de buurman</h2>
<p>Er lopen volgens Rogier van Bree, werkzaam bij de Alpaca Association Benelux, zo'n 2000 alpaca's rond in Nederland. "Een trend hierin is dat naast grote boerderijen ook steeds meer particulieren drie tot vijf alpaca's in hun hobbyweide willen hebben."</p>
<p>Dat is een risico, zegt dierwetenschapper Sarah Pesie van Stichting Dier en Recht. "De toenemende populariteit van de alpaca's heeft als risico dat ze impulsief worden aangeschaft en vervolgens door onkunde hun welzijn in het geding komt. Het moet duidelijk zijn dat alpaca's veel ruimte, een droge stal en een kudde nodig hebben."</p>
<p>Pesie vervolgt: "Mensen herkennen de emoties van de dieren vaak niet. Als je de alpaca's ziet trekken aan de leiband, schrikken of zich afwenden bij aanrakingen, dan wil zo'n dier eigenlijk niet mee. Je kan dan beter de hond van je buurman meenemen op een lange wandeling, die beleeft er waarschijnlijk meer plezier aan."</p>
