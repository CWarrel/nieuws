---
layout: post
title: "Marquez voor het eerst in jaren niet de sterkste in Austin"
date: Sun, 14 Apr 2019 21:58:58 +0200
category: sport
externe_link: "https://www.telegraaf.nl/sport/3443929/marquez-voor-het-eerst-in-jaren-niet-de-sterkste-in-austin"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8fad3cd2-5ef1-11e9-8fc6-02d2fb1aa1d7.JPG"
---

<p class="intro">Na zes jaar heerschappij van de Spaanse motorracer Marc Marquez heeft de Grote Prijs van de Verenigde Staten een nieuwe winnaar gekregen.</p> <p>De overwinning op het circuit in Austin ging naar Alex Rins, die zijn eerste zege in de MotoGP behaalde. De 23-jarige Spanjaard bleef de Italiaanse negenvoudige wereldkampioen Valentino Rossi nipt voor. De Australiër Jack Miller werd derde.</p><p>Schuiver</p><p>Alles leek erop dat Marquez net als de voorgaande zes grands prix op het ’Circuit of the Americas’ zou gaan domineren. De Spanjaard was de snelste in de kwalificatie en reed in de eerste ronden meteen bij rivaal Rossi weg. Met een ruime voorsprong ging Marquez echter onderuit, met nog twaalf ronden te gaan. Ook zijn poging om weer op te stappen en weg te rijden mislukte.</p><p>Rins zat in de slotfase dicht op de huid van Rossi en stak zijn Suzuki naast de Yamaha van de Italiaan. Na een stuurfoutje van Rossi hield de Spanjaard in de slotronden zijn voorsprong vast voor zijn eerste MotoGP-zege.</p><p>Idool</p><p>Rins was van de vijfde plek gestart en bleek in de slotfase een snellere motor te hebben dan de Yamaha van Rossi. Voor de Spanjaard is het zijn derde zege op het circuit in Austin. Hij won er in 2013 in de Moto3 en in 2016 in de Moto2. In zijn derde seizoen in de MotoGP is er nu ook de zege op het hoogste niveau. „Ik heb er geen woorden voor”, zei Rins. „Ik versla hier Valentino, mijn idool toen ik klein was.”</p><p>Dovizioso aan kop</p><p>Andrea Dovizioso is de nieuwe leider in het WK. De Italiaan, die van de dertiende plaats was gestart en als vierde finishte, heeft 54 punten. Dat zijn er vier meer dan zijn landgenoot Rossi. Rins volgt met 49 punten en Marquez met 45 punten.</p>
