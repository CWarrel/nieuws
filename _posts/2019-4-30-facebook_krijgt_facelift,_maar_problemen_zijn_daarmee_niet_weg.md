---
layout: post
title: "Facebook krijgt facelift, maar problemen zijn daarmee niet weg"
date: Tue, 30 Apr 2019 21:28:11 +0200
categories: 
- financieel 
- economie 
externe_link: "https://nos.nl/l/2282750"
feature_image: "https://nos.nl/data/image/2019/04/30/547101/1008x567.jpg"
---

<p>De herkenbare blauwe balk van Facebook gaat verdwijnen. Topman Mark Zuckerberg kondigde vanavond een grote uiterlijke vernieuwing aan van de Facebook-app en -site. "Het is de grootste verandering in vijf jaar", zei hij.</p>
<p>De app en site worden nu gekenmerkt door het kleurenpalet blauw-lichtgrijs-wit. Met name de kleur wit is straks veel presenter. Op de app zullen de veranderingen binnenkort al zichtbaar zijn; de facelift van de site volgt later dit jaar.</p>
<p>In de nieuwe vormgeving ligt er een nadrukkelijke focus op groepen en evenementen. Het zijn de nieuwe pijlers van Facebook en (niet) toevalligerwijs ook de plekken waar het platform nog flink voor wordt gebruikt.</p>
<p>Voor Facebook zijn groepen al langer een pijler en het aangekondigde redesign moet daarbij gaan helpen. Ook moet het voor mensen makkelijker worden om elkaar berichten te sturen en nieuws te delen met leden van besloten groepen. De veranderingen zullen leiden tot een "betrouwbaarder platform", zegt Zuckerberg in gesprek met The New York Times.</p>
<p>Experts waarschuwen tegelijkertijd dat groepen een broedplaats kunnen zijn van extremisme, waar bovendien minder zicht op is als de groepen alleen na toestemming toegankelijk zijn.</p>
<h2>'Privé is de toekomst'</h2>
<p>Het lijkt bijna symbolisch van aard: na vele crises die sinds eind 2016 het platform bezighouden, is het tijd voor een frisse start in een 'schoon' wit jasje. Of Facebook dat ook lukt, is een tweede.</p>
<p>Eerder dit jaar publiceerde Zuckerberg een 3200 woorden tellend visiestuk, waarin hij aangaf zijn bedrijf te willen heroriënteren rondom privacy. Hij wil onder meer Facebook Messenger en Instagram - net als WhatsApp - voorzien van end-to-end-encryptie. Iets wat direct met de nodige scepsis werd ontvangen. Want Facebook blijft data verzamelen voor gepersonaliseerde advertenties.</p>
<p>Privacy was ook het onderwerp waar de topman zijn toespraak mee begon. "Privé is de toekomst", zei hij vanavond. "Ik weet dat een hoop mensen hierover twijfelen, maar we zijn van plan dit zorgvuldig te doen." De topman sprak over de start van een nieuw hoofdstuk, dat "tijd zal kosten".</p>
<p>Het komt daardoor over als een kapitein die zijn schip 180-graden wil draaien, maar waarbij de gasten op het dek zich afvragen hoe serieus ze zijn poging moeten nemen. De draai komt na een reeks privacyschandalen - onder meer Cambridge Analytica, een hack die 30 miljoen gebruikers trof en recenter het slecht opslaan van wachtwoorden - die ertoe leidden dat Facebooks reputatie op dit vlak niet best is.</p>
<p>Waar Zuckerberg, net als in zijn visiestuk eerder dit jaar, niet over sprak was wat dit alles betekent voor het verdienmodel van Facebook. Dat verandert niet en de verwachting is zelfs dat Facebook - door het aan elkaar koppelen van Facebook Messenger, Instagram en WhatsApp - meer informatie gaat krijgen over gebruikers. Iets wat waarschijnlijk kan rekenen op de interesse van toezichthouders. Vorige week bracht het bedrijf naar buiten dat het 3 miljard dollar opzij heeft gezet voor een naderende boete van de Amerikaanse toezichthouder vanwege privacyschendingen. Er lopen in totaal meer dan vijftien onderzoeken naar het bedrijf.</p>
<h2>Ongewenste uitingen</h2>
<p>Daarnaast zei de topman ook niks over de worstelingen van het platform op het gebied van moderatie. Het bedrijf wordt door overheden verweten te weinig te doen tegen extremisme, racisme en andere ongewenste uitingen het platform. Zuckerberg noemt dit vaak een doorlopende strijd.</p>
<p>Half mei willen Frankrijk en Nieuw-Zeeland een top organiseren om te praten over hoe moet worden omgegaan met dit soort content op sociale media. Daarnaast willen steeds meer landen regulering. Zuckerberg heeft ook aangegeven daar ook voor te zijn, maar dan wel op zijn manier.</p>
