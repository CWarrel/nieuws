---
layout: post
title: "Oranje onder 17 is ook Engeland overtuigend de baas op EK"
date: Mon, 06 May 2019 18:31:00 +0200
category: sport
externe_link: "https://nos.nl/l/2283494"
feature_image: "https://nos.nl/data/image/2019/05/06/548231/1008x567.jpg"
---

<p>Nederland onder 17 heeft ook z'n tweede groepswedstrijd op het EK in Ierland gewonnen. De overtuigende 5-2 zege van de ploeg van coach Peter van der Veen op Engeland betekent dat plaatsing voor de volgende ronde een feit is.</p>
<p>Oranje was het toernooi vrijdag begonnen met een 2-0 overwinning op Zweden, maar keek tegen de Engelse leeftijdsgenoten, die tegen Frankrijk op 1-1 waren uitgekomen, al na zeven minuten tegen een achterstand aan door een kopbal van Taylor Harwood-Bellis uit een hoekschop.</p>
<p>Het Nederlandse antwoord liet niet lang op zich wachten. In de tiende minuut joeg Brian Brobbey, tegen Zweden verantwoordelijk voor een treffer en een assist, de bal hard en hoog in de touwen.</p>
<h2>Strafschoppen</h2>
<p>De geschiedenis herhaalde zich kort na het halfuur. Sam Greenwood benutte namens Engeland een penalty na een overtreding van Melayro Bogarde, maar een minuut later was het alweer 2-2. Een kopbal van Ian Maatsen kwam via de paal voor de voeten van Naoufal Bannis die de stand in evenwicht bracht.</p>
<p>Kort voor rust hielp Joe Gelhardt een kans voor de Britten om zeep. In de tegenaanval liet Sontje Hansen zien hoe het wel moet: hij krulde Nederland naar een 3-2 voorsprong.</p>
<p>De eerste goede kans na de pauze was voor Engeland. Miguel Azeez trof uit een vrije trap de paal, waarna twee Engelse spelers elkaar in de weg liepen en het niet tot een doeltreffende rebound kwam.</p>
<p>Daarna was het snel gebeurd met de gelijkopgaande strijd. Nederland, dat als titelhouder naar het EK is afgereisd, nam het heft stevig in handen en scoorde rond het uur twee keer kort achter elkaar. Eerst benutte Brobbey een strafschop en daarna tilde de pas 15-jarige Naci Ünüvar de stand naar 5-2.</p>
<p>Brobbey verzuimde het half dozijn vol te maken, maar dat was ook niet nodig om na twee wedstrijden al zeker te zijn van een plaats in kwartfinales. Donderdag sluit Oranje de groepsfase af met de wedstrijd tegen Frankrijk.</p>
<h2>Kwartfinale live bij de NOS</h2>
<p>De kwartfinale van Nederland zal live te zien zijn via een stream op NOS.nl en in de NOS-app.</p>
<p>Ook de vrouwen onder 17 zijn op jacht naar EK-goud. Zij begonnen zondag met een 4-1 zege op Oostenrijk. De tweede groepswedstrijd, op woensdag 8 mei tegen Duitsland, is live te zien bij de NOS, net als een mogelijk vervolg na de poulefase.</p>
