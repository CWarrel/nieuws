---
layout: post
title: "Verzekeraar ASR ziet geen heil meer in bonussen"
date: Tue, 09 Apr 2019 04:33:07 +0200
categories: 
- financieel 
- economie 
externe_link: "https://nos.nl/l/2279624"
feature_image: "https://nos.nl/data/image/2019/04/09/542373/1008x567.jpg"
---

<p>Verzekeraar ASR gaat, ondanks druk van aandeelhouders, geen bonussen betalen aan de mensen in de top. Die krijgen vanaf volgend jaar in principe net als de rest van het personeel een loonsverhoging van drie procent per jaar.</p>
<p>"Het is beter als mensen eerlijk gemotiveerd zijn om hun werk goed te doen en we denken niet dat financiÃ«le prikkels daarbij helpen. Dat geeft enorm veel gedoe", zegt president-commissaris Kick van der Pol. Hij gaat over het beloningsbeleid.</p>
<p>Vorig jaar kwam de verzekeraar nog in opspraak door de flinke loonsverhogingen voor de topmensen. Topman Jos Baeten kreeg er in twee jaar tijd meer dan 30 procent bij. ASR werd tijdens de economische crisis van 2008 genationaliseerd en mocht sindsdien van de overheid geen bonussen meer toekennen. Kort nadat het belang van de overheid was afgebouwd, kreeg de top van het bedrijf een flinke salarisverhoging.</p>
<h2>740.000 euro</h2>
<p>Volgens ASR was dat te rechtvaardigen, omdat het ook na de loonsverhogingen alsnog 'aan de onderkant van de markt' zat. Bestuursvoorzitter Jos Baeten verdient na de loonsverhoging 740.000 euro per jaar. Binnen de bedrijven die aan de AEX-index genoteerd staan, verdient alleen ABN Amro-topman Kees van Dijkhuizen minder.</p>
<p>Vanaf volgend jaar kon het bedrijf bonussen herinvoeren maar er is voor een andere weg gekozen. Er komen geen bonussen voor de top en het bestuur moet het voortaan doen met loonsverhogingen op basis van de cao. De rest van het personeel krijgt er jaarlijks drie procent bij, maar bij de top van het bedrijf zal dat net anders liggen. Als het slecht gaat met het bedrijf krijgt de top er niks bij, als het goed gaat maximaal 6 procent.</p>
<h2>Concurrenten</h2>
<p>Het nieuwe beloningssysteem is nu nog een voorstel van de verzekeraar. Op 22 mei moeten aandeelhouders over het voorstel stemmen. Die aandeelhouders hadden eerder volgens ASR gevraagd om de beloningen juist op te schroeven.</p>
<p>"Als je kijkt wat onze concurrenten betalen dan blijven wij daar heel ver bij achter", zegt president-commissaris Van der Pol. "Die betalen vaak meer dan het dubbele. We moeten ook die arbeidsmarkt in de gaten houden. We denken nu een goede balans te hebben gevonden."</p>
<p>Afgesproken is dat de top van ASR een deel van hun salaris gebruikt om aandelen van de verzekeraar te kopen. Dan profiteren zowel de top als de aandeelhouders ervan als de aandelen van het bedrijf meer waard worden, is daarbij het argument.</p>
<h2>Gematigd</h2>
<p>Eumedion, de belangenvereniging van institutionele beleggers uit binnen- en buitenland, is positief over het voorstel. "Het is belangrijk dat werknemers, klanten en beleggers zijn geraadpleegd", zegt Rients Abma van Eumedion. "Het is een simpel en gematigd beloningsbeleid dat past bij hoe deze verzekeraar zichzelf in de markt zet."</p>
