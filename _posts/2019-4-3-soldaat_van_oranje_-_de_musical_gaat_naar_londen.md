---
layout: post
title: "Soldaat van Oranje - De Musical gaat naar Londen"
date: Wed, 03 Apr 2019 13:58:20 +0200
category: algemeen
externe_link: "https://nos.nl/l/2278840"
feature_image: "https://nos.nl/data/image/2019/04/03/541164/1008x567.jpg"
---

<p>Het grootste commerciële succes uit de Nederlandse theatergeschiedenis gaat vanaf het najaar van 2020 met een geheel Engelse cast in première in Londen. Soldier of Orange gaat spelen bij de Royal Docks, pal naast de rivier Theems en Londen City Airport, in een nieuw te bouwen theater inclusief de draaiende theaterzaal. Producent Fred Boot is positief gespannen: "Ik vind het doodeng, maar wel op een fijne manier eng."</p>
<p>In Nederland brak de musical alle records: inmiddels speelt de voorstelling al ruim acht jaar in de TheaterHangaar op voormalig militair vliegveld Valkenburg. Daarmee is het de langstlopende voorstelling uit de Nederlandse theatergeschiedenis. Al ruim 2,8 miljoen mensen zagen de voorstelling over de jonge verzetsheld Erik Hazelhoff Roelfzema.</p>
<p>Voor producent Boot gaat een droom in vervulling, nu de musical de oversteek naar Engeland maakt. "Een groot deel van het verhaal speelt zich af in Engeland, de jongens om wie het gaat waren Engelandvaarders, koningin Wilhelmina was in Engeland. Zonder Engeland waren we nooit bevrijd geweest. Het terrein waarop de musical in Engeland gaat spelen is ook zwaar gebombardeerd tijdens de Tweede Wereldoorlog. Het heeft de puurheid en rauwheid die past bij het realistische verhaal dat we willen vertellen."</p>
<p>De Britse première gaat tussen de tien en vijftien miljoen euro kosten. Fred Boot: "We hebben goede sommetjes gemaakt en we durven het aan."</p>
<h2>Universeel verhaal</h2>
<p>De Engelse scenarioschrijver Jeremy Brock paste alleen kleine details in het script aan; het verhaal is nagenoeg gelijk aan de Nederlandse versie. "Ik geloof niet dat grote aanpassingen maken de goede manier is om dit verhaal te benaderen", aldus Brock. "Het is grappig, ontroerend, episch en intiem. Alles wat theater goed maakt. Ik vind het ook niet te Nederlands: het is een universeel verhaal over een jongeman die besluit de loop van zijn leven te veranderen en te vechten voor iets dat groter is dan hijzelf. Dat kan gaan over ieders zoon."</p>
<p>Het enige puntje van discussie is of nog een kleine rol voor Winston Churchill wordt toegevoegd. Brock: "Churchill heeft Wilhelmina ooit ontmoet en vond haar vrij beangstigend."</p>
<h2>Juist nú</h2>
<p>Net als in de Nederlandse versie, is de regie in handen van regisseur Theu Boermans. Hij vindt het juist nu belangrijk om het verhaal van 'de soldaat' te vertellen. "We komen in de samenleving nu ook weer allemaal spanningen tegen. Ik hoop dat mensen na de voorstelling na gaan denken: waar sta ik eigenlijk?"</p>
<p>Producent Fred Boot: "Erik Hazelhoff en zijn vrienden probeerden ook om iedereen bij elkaar te houden. Wij willen die verbinding uitstralen en het publiek een spiegel voorhouden."</p>
<p>Scenarioschrijver Jeremy Brock ziet in het verhaal van 'de soldaat' ook een belangrijke boodschap voor het Britse publiek. "Ironisch genoeg komt deze voorstelling op een moment waarop het verhaal van internationale samenwerking ontzettend belangrijk is. Wij zijn een land dat op het punt staat de EU te verlaten. We nemen onze democratische instituties voor lief en we moeten eraan herinnerd worden dat mensen vochten voor deze zaken. Soldaat van Oranje laat zien hoe geen land het alleen kan overleven, hoe we samen terug vochten en de oorlog wonnen."</p>
<h2>Hoofdrollen</h2>
<p>Wie de Soldaat van Oranje gaat spelen is nog niet duidelijk, de casting in Engeland moet nog beginnen. Volgens regisseur Boermans gaan ze vooral op zoek naar jonge mensen, en is het niet per se de bedoeling om beroemdheden te casten. Scenarioschrijver Brock heeft voor koningin Wilhelmina wel een droomkandidaat in het hoofd. "Judy Dench moet Wilhelmina spelen. Ze is namelijk een hele goede zangeres en de beste actrice van de wereld. Ik heb al eens met haar gewerkt, en ik zou het geweldig vinden."</p>
