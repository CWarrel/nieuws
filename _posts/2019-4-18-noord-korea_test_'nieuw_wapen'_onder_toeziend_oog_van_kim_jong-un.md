---
layout: post
title: "Noord-Korea test 'nieuw wapen' onder toeziend oog van Kim Jong-un"
date: Thu, 18 Apr 2019 02:55:29 +0200
category: buitenland
externe_link: "http://feeds.nos.nl/~r/nosnieuwsbuitenland/~3/Idpyf-kgT28/2280957"
feature_image: "https://nos.nl/data/image/2019/04/18/544431/1008x567.jpg"
---

<p>Noord-Korea heeft een test uitgevoerd met een "nieuw type tactisch geleid wapen", melden staatsmedia in dat land. Het is de eerste openbare test sinds de mislukte top met de Verenigde Staten in Hanoi.</p>
<p>Om wat voor soort wapen het gaat is niet bekendgemaakt, maar de term 'tactisch wapen' wordt vaak gebruikt voor een korteafstandsraket.</p>
<p>Vermoedelijk gaat het niet om een intercontinentale raket, want daarmee zouden de diplomatieke gesprekken met de Verenigde Staten op het spel worden gezet. Die langeafstandsraketten beschouwt de VS namelijk als een bedreiging. "De Noord-Koreaanse leider Kim Jong-un lijkt de Amerikaanse president Trump niet te veel tegen de haren in te willen strijken", zei correspondent Sjoerd den Daas op NPO Radio 1.</p>
<p>Kim Jong-un keek toe bij de oefening. Hij zou hebben gezegd dat de ontwikkeling van het wapensysteem zeer belangrijk is voor het verbeteren van de gevechtskracht van het Noord-Koreaanse leger.</p>
<h2>Denuclearisatie</h2>
<p>Volgens het Amerikaanse persbureau AP is de bekendmaking voor Noord-Korea een manier om zijn onvrede te laten blijken over de vastgelopen gesprekken met de VS over denuclearisatie, zonder die onderhandelingen te laten stranden. Volgens Den Daas houdt Noord-Korea zich strikt genomen aan de afspraken, maar biedt de test weinig hoop voor snelle ontwapening.</p>
<p>Vorig jaar werd afgesproken dat Noord-Korea het kernprogramma gaat ontmantelen, in ruil voor veiligheidsgaranties. De top afgelopen februari in Hanoi over denuclearisatie en het opheffen van de sancties tegen Noord-Korea, eindigde in een mislukking.</p>
<p>"Sinds de top in Hanoi is het eigenlijk stil", zei Den Daas op NPO Radio 1. "De Amerikanen zouden wel geprobeerd hebben om weer contact te leggen met Noord-Korea, maar zonder succes." Dat verklaart volgens hem enigszins waarom Noord-Korea nu van zich afbijt. "Noord-Korea wil graag met Trump onderhandelen, want Yong-un denkt dat hij met de Amerikaanse president beter zaken kan doen dan met bijvoorbeeld Mike Pompeo, de minister van Buitenlandse Zaken."</p><img src="http://feeds.feedburner.com/~r/nosnieuwsbuitenland/~4/Idpyf-kgT28" height="1" width="1" alt=""/>
