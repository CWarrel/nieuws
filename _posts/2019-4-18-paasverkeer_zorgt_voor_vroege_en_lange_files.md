---
layout: post
title: "Paasverkeer zorgt voor vroege en lange files"
date: Thu, 18 Apr 2019 07:15:13 +0200
category: binnenland
externe_link: "https://www.telegraaf.nl/nieuws/3462556/paasverkeer-zorgt-voor-vroege-en-lange-files"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/669c8168-6199-11e9-8d9b-02d1dbdc35d1.jpg"
---

<p class="intro">Met een lang paasweekeinde voor de deur wordt het donderdag al erg druk op de Nederlandse wegen. Woon-werkverkeer versmelt met vakantieverkeer en dat leidt tot vroegere en langere files dan normaal, verwacht Rijkswaterstaat. „Vanaf ongeveer 14.00 uur moeten weggebruikers rekening houden met vertragingen.”</p> <p>Vooral in het midden van het land en richting het zuiden loopt het verkeer ieder jaar vast in aanloop naar Pasen. Rijkswaterstaat verwacht dat het onder meer druk wordt op de A1 rond Amersfoort, de A12 en op de A50, zowel richting de Veluwe als bij Arnhem, waar Nederlandse en Duitse vakantiegangers elkaar tegenkomen.</p><p>De ANWB wijst verder op de vele evenementen die drukte veroorzaken: The Passion in Dordrecht trekt donderdagavond veel publiek. Tijdens het weekend zijn onder meer de Keukenhof, Paaspop in Schijndel en het Designer Outlet in Roermond grote publiekstrekkers. In Zuid-Limburg staat op eerste paasdag de wielerwedstrijd Amstel Gold Race op het programma. Ook in attractieparken is het altijd druk tijdens het paasweekend.</p><p>Op tweede paasdag valt ook drukte te verwachten op de wegen door de combinatie van dagjesmensen en huiswaarts kerende vakantiegangers.</p><p>Afgevallen lading fruit</p><p>Een vrachtwagen bij Ridderkerk is donderdagmorgen al een lading appels verloren. Het fruit ligt verspreid over de rijstroken over tientallen meters op de verbindingsweg tussen de A15 vanuit Gorinchem en de A16 richting Breda. Die weg is voorlopig dicht, meldt de ANWB.</p><p>Het fruit moet van de weg worden gehaald. Hoe lang dat gaat duren, kan de ANWB nog niet zeggen. Verkeer naar Breda krijgt het advies via de N3 te rijden.</p>
