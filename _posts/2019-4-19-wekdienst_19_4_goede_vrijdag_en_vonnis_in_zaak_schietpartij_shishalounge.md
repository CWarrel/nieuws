---
layout: post
title: "Wekdienst 19_4: Goede Vrijdag en vonnis in zaak schietpartij shishalounge"
date: Fri, 19 Apr 2019 06:58:06 +0200
category: nieuws
externe_link: "https://nos.nl/l/2281111"
feature_image: "https://nos.nl/data/image/2019/04/19/544661/1008x567.jpg"
---

<p>Goedemorgen op deze Goede Vrijdag! Het wordt heerlijk weer, in Scheveningen begint het strandseizoen en vandaag wordt traditiegetrouw de Matthäus Passion druk bezocht.</p>
<p>Het is vandaag zonnig en warm. Alleen vanochtend zijn nog hier en daar wat wolkensluiers mogelijk. Het wordt 20 tot 24 (!) graden. Ook morgen is het zomers. Zondag kan het iets koeler zijn, maar maandag is het opnieuw warm.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Op Goede Vrijdag is traditiegetrouw overal de Matthäus Passion van Johann Sebastian Bach te horen. Premier Rutte bekijkt de uitvoering dit jaar in de Nieuwe Kerk in Delft. Het strandseizoen begint in Scheveningen en ook in andere badplaatsen kan het de komende dagen weleens druk worden. Vorig jaar was het een topjaar voor veel strandpaviljoens. Een 20-jarige Rotterdammer hoort het vonnis in de zaak van een dodelijke schietpartij in een sishalounge in Den Haag. Hij zou een jongen van 17 hebben doodgeschoten. Tegen hem is 12 jaar cel geëist. </p>
<h2>Wat heb je gemist?</h2>
<p>De overlast op de Veluwe van laagvliegende vliegtuigen van Lelystad Airport wordt waarschijnlijk kleiner dan gedacht. Het kabinet laat twee eisen los die laagvliegend verkeer van en naar het vliegveld veroorzaken, staat in een brief aan de Tweede Kamer.</p>
<h2>Ander nieuws uit de nacht:</h2>
<p> Uit het Mueller-rapport, waarvan gisteren een geredigeerde versie is vrijgegeven, blijkt dat Trump probeerde het Rusland-onderzoek te beïnvloeden of tegen te werken. Lees hier de belangrijkste conclusies. Een 29-jarige man uit Dordrecht is aangehouden omdat hij gisteravond met een drone boven The Passion vloog. "Hij dacht misschien dat hij betere beelden kon maken dan de 19 professionele camera's bij het muziekevenement", schrijft de politie. Bij rellen in de Noord-Ierse stad Londonderry is een vrouw doodgeschoten. De politie onderzoekt of het om een terroristisch incident gaat. De vrouw werd gedood in een wijk waar veel Ierse nationalisten wonen. </p>
<h2>En dan nog even dit:</h2>
<p>FC Twente kan vanavond na een jaar in de Keuken Kampioen Divisie terugkeren op het hoogste niveau. Als Sparta verliest van Helmond Sport kan de vlag in Enschede en omstreken uit.</p>
<p>Eigenlijk zou FC Twente zelf bij Jong Ajax spelen, maar omdat de gemeenten Ouder-Amstel en Amsterdam bang waren voor duizenden FC Twente-fans ging die wedstrijd niet door.</p>
<p>Mocht de club uit Enschede vanavond alsnog kampioen worden, dan is er nog wel wat werk aan de winkel, waarschuwt routinier Wout Brama: </p>
<p>Fijne Goede Vrijdag!</p>
