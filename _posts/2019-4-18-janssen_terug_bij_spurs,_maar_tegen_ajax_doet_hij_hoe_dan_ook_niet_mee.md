---
layout: post
title: "Janssen terug bij Spurs, maar tegen Ajax doet hij hoe dan ook niet mee"
date: Thu, 18 Apr 2019 16:23:21 +0200
category: sport
externe_link: "https://nos.nl/l/2281030"
feature_image: "https://nos.nl/data/image/2019/04/18/544545/1008x567.jpg"
---

<p>Vincent Janssen heeft de groepstraining bij Tottenham Hotspur hervat. De van een enkelblessure herstelde Oranje-international mag daardoor nog hopen op speelminuten in de Premier League, want voor de Champions League is hij niet ingeschreven.</p>
<p>De 24-jarige Janssen kampt al bijna het hele seizoen met blessures, wat hem ook een mogelijke transfer kostte om elders speelminuten op te doen. Want bij Tottenham Hotspur was zijn situatie uitzichtloos; hij kreeg aanvankelijk niet eens een rugnummer toebedeeld.</p>
<p>Door wat uitgaande transfers in de winter, besloot manager Mauricio Pochettino de Brabander toch in te schrijven voor de tweede seizoenshelft in de Premier League. Door de blessure van Harry Kane en het drukke speelschema lonkt er nu op de valreep toch weer wat speeltijd.</p>
<p>Bijna elf maanden geleden speelde Janssen zijn laatste competitiewedstrijd, als huurling namens Fenerbah√ße. Zijn laatste interland werkte hij op 10 oktober 2017 af met de 2-0 zege op Zweden in de kwalificatiereeks voor het WK. Op 20 augustus van dat jaar deed hij nog een minuutje mee met de Spurs in de Premier League.</p>
<h2>Dier terug</h2>
<p>Verder meldt Tottenham dat Eric Dier de training heeft hervat. De middenvelder ontbrak sinds maart met een heupblessure, maar de Engels international lijkt dus op tijd hersteld voor het tweeluik met Ajax in de Champions League.</p>
<p>Of Kane, Serge Aurier, en Harry Winks op tijd fit zijn om tegen Ajax in actie te komen, is nog onduidelijk. Ook over de blessures van Erik Lamela en Moussa Sissoko hebben de Londenaren nog geen update gegeven.</p>
