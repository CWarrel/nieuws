---
layout: post
title: "Jonk terug in Volendam: ‘Soms komen dingen bij elkaar, dit is zo’n moment’"
date: Sat, 13 Apr 2019 19:50:32 +0200
category: sport
externe_link: "https://nos.nl/l/2280310"
feature_image: "https://nos.nl/data/image/2019/04/13/543374/1008x567.jpg"
---

<p>Ja, natuurlijk vindt Volendammer Wim Jonk zijn eerste klus als hoofdtrainer in het betaald voetbal ook wel spannend. Ook al begint hij na de zomer in vertrouwde omgeving aan wat de wederopbouw moet worden van de club uit zijn geboortedorp.</p>
<p>"Laten we eerst maar eens beginnen met de eerste stappen", zegt de nieuwe trainer van de huidige nummer zestien in de Jupiler League. "En dat is goed voetbal spelen. Hopelijk leidt dat uit succes en resultaat."</p>
<h2>Carrièreplanning</h2>
<p>De 49-voudig international van Oranje is dus terug op de plek waar het voor hem als voetballer allemaal begon. "Soms komen dingen bij elkaar in het leven, dit is zo'n moment", aldus Jonk, die niet aan carrièreplanning doet.</p>
<p>"Ik kijk nu alleen naar vandaag en wat komen gaat de komende periode. En daar zet ik me volledig voor in", bekijkt hij zijn nieuwe klus, waarbij hij ook gesteund wordt door een nieuw clubbestuur. "Laten we met elkaar nu de juiste stappen gaan maken."</p>
