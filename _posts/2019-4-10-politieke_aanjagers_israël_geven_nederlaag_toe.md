---
layout: post
title: "Politieke aanjagers Israël geven nederlaag toe"
date: Wed, 10 Apr 2019 20:53:53 +0200
category: buitenland
externe_link: "https://www.telegraaf.nl/nieuws/3427233/politieke-aanjagers-israel-geven-nederlaag-toe"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/23e99d28-5bc3-11e9-966f-0217670beecd.jpg"
---

<p class="intro">Benny Gantz en Yair Lapid hebben hun nederlaag in de Israëlische parlementsverkiezingen woensdag toegegeven. De leiders van de blauw-witte alliantie accepteren, hoewel de uitslag nog niet definitief vaststaat, dat premier Benjamin Netanyahu een vijfde termijn krijgt en opnieuw met enkele andere rechtse partijen een kabinet gaat vormen. Ze beloven in de Jerusalem Post gezamenlijk op te trekken in de oppositie.</p> <p>Critici waarschuwden dat Blauw en Wit uiteen zou vallen als regeringsverantwoordelijkheid een utopie zou blijken. Gantz en Lapid willen hun tegenstanders dat plezier niet doen „We blijven zij aan zij staan”, aldus Gantz. „Dit is de eerste dag van het komende decennium waarin ik het volk op alle mogelijke manieren zal dienen.” Lapid voegde eraan toe te zullen bewijzen dat de criticasters ongelijk hebben. „Ze proberen ons uiteen te drijven. Dat gaat niet lukken.”</p><p>Gantz heeft Netanyahu niet gebeld om hem te feliciteren, maar zei alleen dat hij „zich neerlegt bij de beslissing van het volk.” Als president Reuven Rivlin hem en Lapid zou hebben gevraagd een regering te vormen, dan zouden ze zich het eerst hebben gewend tot de partij van Netanyanhu. Nu ze in de oppositie belanden, gaan ze diens Likud het leven zuur maken in het parlement in Jeruzalem.</p><p>Knesset</p><p>„We gaan van de Knesset een strijdtoneel maken en laten zien dat er een echt alternatief is. Het wordt niet zomaar oppositie voeren. We bereiden ons voor op de volgende ronde”, zei Lapid strijdlustig. Netanyanhu kan door zijn overwinning voor de vijfde keer premier worden. Daardoor kan hij de langstzittende premier worden. Eerder was die eer voor een van de stichters van de Joodse staat: David Ben-Goerion. Hij was de eerste premier van Israël.</p>
