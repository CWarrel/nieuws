---
layout: post
title: "Vijf Algerijnse miljardairs opgepakt in corruptieonderzoek"
date: Mon, 22 Apr 2019 15:04:04 +0200
category: nieuws
externe_link: "https://nos.nl/l/2281568"
feature_image: "https://nos.nl/data/image/2019/04/22/545366/1008x567.jpg"
---

<p>Justitie in Algerije heeft in een onderzoek naar corruptie vijf miljardairs opgepakt. Een van hen wordt als de rijkste zakenman van het land beschouwd, de andere vier zijn broers uit een bekende familie.</p>
<p>Sommige van de vijf zouden nauwe banden hebben gehad met voormalig president Bouteflika, die vorige week werd gedwongen om op te stappen, na twee maanden van massaal protest.</p>
<h2>Demonstraties gaan door</h2>
<p>Het parlement heeft voorzitter van de senaat Bensalah tot interim-president benoemd en met goedkeuring van het leger verkiezingen uitgeschreven. Die worden gehouden op 4 juni.</p>
<p>Voor de demonstranten is dat niet genoeg. De leden van de interim-regering zouden tot de elite behoren die de macht al bijna zestig jaar in handen heeft, net als eerder Bouteflika.</p>
<p>Vrijdag gingen weer honderdduizenden mensen de straat op om het vertrek van de interim-regering te eisen. De demonstranten eisen democratische hervormingen en willen dat corruptie hard wordt aangepakt.</p>
