---
layout: post
title: "Mooi weer en paasdrukte leiden tot veel motorongelukken"
date: Sat, 20 Apr 2019 19:43:02 +0200
category: nieuws
externe_link: "https://nos.nl/l/2281332"
feature_image: "https://nos.nl/data/image/2019/04/20/544961/1008x567.jpg"
---

<p>Het is qua weer een van de eerste mooie weekenden van het jaar en dat betekent dat veel motorrijders hun machine weer uit de stalling halen om een stukje te gaan toeren. "Dat leidt ieder jaar weer tot veel motorongelukken", vertelt Heleen de Geest van de ANWB. "Motorrijders zijn dan vaak nog een beetje onwennig en zeker in combinatie met de extra verkeersdrukte rond Pasen kan dat tot gevaarlijke situaties leiden."</p>
<p>Dat was vandaag goed te merken. Op verschillende plekken in Nederland waren er ongelukken met motoren, waarbij sommige motorrijders ernstige verwondingen opliepen.</p>
<p>Zo raakte een Duitse motorrijder zwaargewond bij een aanrijding in Alkmaar. Tijdens een inhaalmanoeuvre botste de man tegen de zijkant van een tegemoetkomende auto. Door de klap vloog zijn helm af. Hij is naar het ziekenhuis gebracht.</p>
<h2>Ongeval met lesmotor</h2>
<p>Ook in Alblasserdam raakte een motorrijder bij een ongeval met een lesmotor ernstig gewond. De man botste op een industrieterrein tijdens het oefenen van bijzondere verrichtingen tegen een trailer van een vrachtwagen. Hij liep ernstige verwondingen op aan zijn hoofd en hand.</p>
<p>De A2 bij Eindhoven richting Maastricht was een uur lang afgesloten nadat een motorrijder daar onderuit was gegaan. Hoe dat kon gebeuren en hoe ernstig de verwondingen waren, is niet bekend.</p>
<p>In het Gelderse Gorssel werd een motorrijder geschept door een kleine vrachtauto. De wagen kwam uit een oprit en zag een groep motorrijders over het hoofd. De voorste van de groep knalde tegen de voorkant van de vrachtauto, vloog van zijn motor en kwam enkele meters verder in de berm terecht. De man is meegenomen met een ambulance.</p>
<p>Een motorrijder op de N226 in Maarsbergen zag vermoedelijk een stilstaande auto over het hoofd en botste ertegenop. Hij moest naar het ziekenhuis, maar de ambulance die hem daarheen zou brengen viel stil vanwege een lege accu. Met startkabels werd de ambulance weer aan de praat gekregen.</p>
<h2>Spiksplinternieuw</h2>
<p>Ook op de Hoge Rijndijk in Leiden klapte een motorrijder op een auto, maar hier kwam zowel de bestuurder als de motorrijder met de schrik vrij. Wel was er veel schade aan beide voertuigen. In Duivendrecht was er ook een aanrijding tussen een motor en een auto. Het ging om een man met een spiksplinternieuwe motor, die pas één uur op zijn naam stond. De motor is total loss verklaard en de man is met flinke verwondingen naar het ziekenhuis gebracht.</p>
<p>In Brabant reed in Sint-Oedenrode een motorrijder op de N619 door onbekende oorzaak een jong boompje omver en kwam terecht op het naastgelegen fietspad. In Eersel raakten twee motorrijders gewond bij een botsing met een auto. De automobilist werd aangehouden. De man en de vrouw op de motor zijn naar het ziekenhuis gebracht. De vrouw zou meerdere botbreuken hebben opgelopen.</p>
