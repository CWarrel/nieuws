---
layout: post
title: "Ajacieden voelen dat finale er ook in zit: 'Niets is hierna nog onmogelijk'"
date: Tue, 16 Apr 2019 23:24:04 +0200
category: sport
externe_link: "https://nos.nl/l/2280809"
feature_image: "https://nos.nl/data/image/2019/04/17/544243/1008x567.jpg"
---

<p>Matthijs de Ligt sprong zó hoog de lucht in dat hij Ajax zelfs tussen twee Juventus-verdedigers in naar een 2-1 overwinning kon koppen. Het was niet zomaar een sprong, het is iets waar hij veel op traint.</p>
<p>"Dat dat er dan zo uitkomt in de kwartfinale van de Champions League, dat is fantastisch", zei de 19-jarige aanvoerder van Ajax na de wedstrijd, waarin een plaats in de halve finales gerealiseerd werd.</p>
<h2>Dromen van de finale</h2>
<p>Voorzichtig droomt Joël Veltman zelfs al van de finale. "Niets is hierna nog onmogelijk. Natuurlijk kunnen we met Ajax de finale halen, hoe gek het ook klinkt. Met een beetje geluk kan alles."</p>
<p>De Ligt had liever gezien dat Ajax het duel met Juventus al eerder had beslist. "Als je zag hoeveel kansen we misten, bizar. Zoveel mogelijkheden. Daarom moesten we scherp blijven achterin en dat is denk ik goed gelukt."</p>
<p>Hij is niet verbaasd dat Ajax voor het eerst in 22 jaar in de halve finales staat. "Nee, na Bayern München en Real Madrid weet iedereen nu wel wat we kunnen. We hebben maar een wedstrijd verloren, dat zegt genoeg."</p>
<p>In de halve finale speelt De Ligt liever tegen Tottenham Hotspur dan tegen Manchester City. "Maar alleen omdat daar veel ex-Ajacieden spelen."</p>
<h2>Wat gaat de KNVB doen met bekerfinale?</h2>
<p>De halve finales zijn in de week van 30 april en 7 mei. Tussendoor staat de bekerfinale tegen Willem II gepland om zondag 5 mei, maar waarschijnlijk zal de KNVB het schema weer aanpassen voor Ajax. De Ligt: "Doen ze eindelijk ook eens iets. Grapje."</p>
