---
layout: post
title: "Nuis zet wereldrecord 1.000 meter op zijn naam: 1.06,18"
date: Sat, 09 Mar 2019 21:47:40 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/ChHXKTbC-00/2275243"
feature_image: "https://nos.nl/data/image/2019/03/10/535899/1008x567.jpg"
---

<p>Kjeld Nuis en Pavel Koelizjnikov hebben tijdens de wereldbekerfinale in Salt Lake City twee nieuwe wereldrecords op de sprintnummers gevestigd.</p>
<p>Nuis snelde naar 1.06,18 op de 1.000 meter, terwijl Koelizjnikov de toptijd op de 500 meter aanscherpte tot 33,61.</p>
<p>Olympisch kampioen Nuis heeft geen gelukkig seizoen achter de rug, maar sloot het schaatsjaar met een prachtige race af. Zijn tijd was 0,24 sneller dan het oude record van Shani Davis, dat de Amerikaan tien jaar geleden op dezelfde baan reed.</p>
<p>"Ik heb een wereldrecord! Die heb ik altijd al willen hebben", zei Nuis na afloop. "Superlekker dit. Die kan ik afvinken."</p>
<p>Ook Thomas Krol (1.06,25) en Kai Verbij (1.06,34) doken met hun tijden onder het oude record van Davis, maar kwamen na Nuis op de baan en noteerden daarom geen wereldrecord.</p>
<h2>Supersnelle ronde bezorgt Koelizjnikov opnieuw wereldrecord</h2>
<p>Pavel Koelizjnikov verbeterde op imponerende wijze het wereldrecord op de 500 meter in Salt Lake City. De Rus denderde op de olympische baan van 2002 naar 33,61. Daarmee won hij ook de eerste 500 meter van het wereldbekerfinaleweekend.</p>
<p>Even daarvoor had de Japanner Tatsuya Shinhama het wereldrecord al scherper gezet, maar die tijd van 33,83 ging er twee ritten later al aan in de geweldige race van Koelizjnikov.</p>
<p>De tweevoudig wereldkampioen op de 500 meter opende in 9,67 en raffelde zijn hele ronde af in 23,94, wat neerkomt op 60,150 kilometer per uur. Het is voor het eerst dat een schaatser een ronde heeft gereden onder de 24 seconden.</p>
<p>Voor dit weekend mocht Koelizjnikov zich ook al wereldrecordhouder noemen op de 500 meter met 33,98. Die tijd reed hij in november 2015, eveneens in Salt Lake City. Hij dook toen als eerste onder de 34 seconden. De Rus heeft het wereldrecord nu al drie keer verbeterd.</p>
<p>Mogelijk wordt het wereldrecord zondag opnieuw verbeterd. Dan staat de afstand nog een keer op het programma.</p><img src="http://feeds.feedburner.com/~r/nossportschaatsen/~4/ChHXKTbC-00" height="1" width="1" alt=""/>
