---
layout: post
title: "Ten Hag en Van Bommel kanshebbers Rinus Michels Award, Lukkien niet"
date: Tue, 07 May 2019 11:40:22 +0200
category: sport
externe_link: "https://nos.nl/l/2283565"
feature_image: "https://nos.nl/data/image/2019/05/05/548079/1008x567.jpg"
---

<p>Vijf eredivisietrainers zijn genomineerd voor de Rinus Michels Award, de vakprijs voor de beste trainer in de eredivisie. Erik ten Hag (Ajax), Mark van Bommel (PSV), John van den Brom (AZ), Adrie Koster (Willem II) en Maurice Steijn (VVV) maken kans op de prijs.</p>
<p>De achttien hoofdtrainers uit de eredivisie kiezen de winnaar op vrijdag 17 mei, tijdens het jaarlijkse trainerscongres van CBV, de belangenvereniging van de coaches uit het betaald voetbal.</p>
<p>Opvallende afwezigen op de nominatielijst zijn Dick Lukkien (FC Emmen) en Frank Wormuth (Heracles Almelo). Lukkien promoveerde afgelopen seizoen met Emmen naar de eredivisie en is dicht bij rechtstreekse handhaving met de eredivisie-debutant.</p>
<p>Wormuth is in Almelo bezig aan zijn eerste seizoen en staat momenteel op de zesde plaats. Dat zou een evenaring betekenen van de hoogste notering in de eredivisie.</p>
<h2>Ten Hag won al eens</h2>
<p>Vorig jaar ging de prijs naar Phillip Cocu, die zijn tweede landstitel pakte met PSV. Ook in 2015 won hij de prijs. In 2016 ging de Rinus Michels Award naar FC Utrecht-trainer Ten Hag, na het behalen van de vijfde plaats met aantrekkelijk voetbal.</p>
<p>Ook in de eerste divisie zijn er vijf kanshebbers: Marino Pusic (FC Twente), Willy Boessen (FC Den Bosch), Henk Fraser (Sparta), Mike Snoei (Telstar) en Klaas Wels (TOP Oss). Van dit vijftal is een opvallende genomineerde Boessen, die in april werd ontslagen.</p>
