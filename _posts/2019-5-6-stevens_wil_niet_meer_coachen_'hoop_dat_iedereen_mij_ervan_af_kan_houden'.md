---
layout: post
title: "Stevens wil niet meer coachen: 'Hoop dat iedereen mij ervan af kan houden'"
date: Mon, 06 May 2019 13:14:21 +0200
category: sport
externe_link: "https://nos.nl/l/2283463"
feature_image: "https://nos.nl/data/image/2019/05/06/548179/1008x567.jpg"
---

<p>Nog twee duels met Schalke 04 en dan zit de trainerscarri√®re van Huub Stevens er als het goed is op. Dat zegt de 65-jarige Limburger zondagavond in Langs de Lijn nadat hij er eerder die middag in geslaagd is Schalke te behouden voor de Bundesliga.</p>
<p>"Ga daar maar vanuit. Deze drie maanden waren toch bijzonder zwaar", aldus Stevens. "Ik denk dat dit mijn laatste klus is. Ik hoop ook dat iedereen mij ervan af kan houden om daarna toch weer te beginnen, waar dan ook."</p>
<p>Stevens, oud-trainer van onder meer PSV en Hamburger SV, had vanwege gezondheidsredenen geen club meer getraind sinds februari 2016, toen hij in maart van dit jaar werd gevraagd in te springen bij Schalke, de club waar hij zijn grootste successen (winst UEFA Cup in 1997) vierde.</p>
<p>Omdat Rudi Assauer, voormalig voorzitter van de club, net was overleden, streek Stevens met de hand over zijn hart. "Rudi is niet alleen de man die mij in Duitsland gepresenteerd heeft, hij was ook een vriend. Toen de club mij benaderde, kon ik dat niet weigeren ten opzichte van Rudi."</p>
<h2>Tevreden fans</h2>
<p>Stevens slaagde erin om het degradatiegevaar af te wenden, onder meer dankzij een 4-2 overwinning bij aartsrivaal Borussia Dortmund. "Ik heb iets terug kunnen geven aan de club die me lief is. Ik hoop dat de fans tevreden zijn dat ze volgend jaar weer in de Bundesliga vertoeven."</p>
