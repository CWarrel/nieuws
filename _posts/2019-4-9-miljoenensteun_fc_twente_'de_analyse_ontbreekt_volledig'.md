---
layout: post
title: "Miljoenensteun FC Twente: 'De analyse ontbreekt volledig'"
date: Tue, 09 Apr 2019 20:37:09 +0200
category: nieuws
externe_link: "https://nos.nl/l/2279752"
feature_image: "https://nos.nl/data/image/2019/04/09/542547/1008x567.jpg"
---

<p>"Voetbalclubs worden al snel gezien als too big to fail. Maar dat is natuurlijk helemaal niet zo", zegt Willem de Boer, onderzoeker en docent Sports Economics &amp; Strategic Sports Management. Hij doet onderzoek naar alle economische aspecten rondom sport en reageert op de miljoenensteun van de gemeente Enschede aan FC Twente.</p>
<p>"Als de gemeente de club niet steunt, ontstaat er natuurlijk heel veel reuring. Maar het hoeft niet zo te zijn dat je dan het betaalde voetbal om zeep helpt. De club begint gewoon weer onderaan de piramide." Als voorbeeld noemt hij grote voetbalclubs in het buitenland, zoals de Schotse club Glasgow Rangers. Die club ging na 140 jaar failliet en kwam uiteindelijk weer op hoog niveau terug.</p>
<p>"En ook in het stadion zit echt waarde, ook in de toekomst. Het wordt nu gepresenteerd alsof zonder investering al het geld kwijt is. Dat klopt niet, want een belangrijk deel van de activa (bezit) is het stadion. Dat is niet in één klap waardeloos."</p>
<h2>Opties</h2>
<p>Het failliet laten gaan van de club is volgens De Boer een optie die niet is onderzocht. Een goede analyse ontbreekt volledig. "Wat zijn de verschillende opties? Er wordt alleen gezegd dat investeerders pas iets willen als de gemeente evenredig inlegt. Maar ho eens, dat is niet de bedoeling."</p>
<p>Hij vindt dat gemeenten veel kritischer moeten zijn en beter onderzoek moeten doen. "In elk geval naar het alternatief kijken. De tegenprestatie die zij voor steun vragen, is buitengewoon bescheiden. Als je maatschappelijke waarde toedicht aan een club, probeer je steun dan ook te maximaliseren."</p>
<p>De steun van de gemeente Enschede aan FC Twente zit voor een deel in de vorm van een lening. "Maar het is een achtergestelde lening: als er weer problemen zijn, sta je achteraan als gemeente. Dat is geen slimme zet en dus kun je je afvragen of dat wel verstandig is."</p>
<p>FC Twente is niet de enige club die door de gemeente is 'gered' is. In 2016 onthulde Nieuwsuur dat er voor 240 miljoen vanuit gemeenten in voetbalclubs werd geïnvesteerd werd.</p>
<p>En niet alleen in voetbal wordt geïnvesteerd: de gemeente Zandvoort wil vier miljoen euro subsidie uittrekken om de Formule 1 naar Nederland te halen.</p>
<p>En in Emmen werd vorige week bekend dat de gemeente tachtig miljoen steekt in een lening aan Wildlands Emmen, de noodlijdende dierentuin in de stad. "Voetbalclubs en dierentuinen voegen waarde toe," stelt De Boer. "Maar je moet altijd een goede maatschappelijke kosten- en batenanalyse maken." Of dat in het geval van Twente gebeurd is, is volgens hem de vraag.</p>
<p>"Je kunt je afvragen: hoe diep is de put. Het is geld wat je in een project stopt, maar je hebt weinig controle over wat er uitkomt. Ik hoop dat er een goede afweging wordt gemaakt en dat we in de toekomst kunnen zeggen: die keuze is goed geweest."</p>
