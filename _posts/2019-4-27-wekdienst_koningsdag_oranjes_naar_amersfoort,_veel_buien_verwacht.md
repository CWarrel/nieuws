---
layout: post
title: "Wekdienst Koningsdag: Oranjes naar Amersfoort, veel buien verwacht"
date: Sat, 27 Apr 2019 07:25:12 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/KMB5B3VHTZ4/2282251"
feature_image: "https://nos.nl/data/image/2019/04/27/546288/1008x567.jpg"
---

<p>Goedemorgen op deze Koningsdag! Het wordt koud en nat, maar dat weerhoudt koning Willem-Alexander en koningin Máxima niet van hun bezoek aan Amersfoort. Ga je naar een van de vele vrijmarkten of festivals? Zorg voor warme kleren! Het Rode Kruis waarschuwt voor onderkoeling, "zeker in combinatie met overmatig alcoholgebruik".</p>
<p>Er trekken de hele dag buien over het land en de zon breekt zo nu en dan door. Het wordt 12 of 13 graden met een stevige zuidwestenwind.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Koning Willem-Alexander en koningin Máxima vieren Koningsdag in Amersfoort. De koninklijke familie begint om 11.00 uur aan de route door de keistad. Vanaf 10.50 uur doet de NOS live verslag op NPO 1 en op NOS.nl. Overal in het land zijn vandaag vrijmarkten en (muzikale) evenementen. In sommige plaatsen, waaronder in Amsterdam en Hilversum, begint de vrijmarkt al om 6.00 uur. Grote festivals zijn er onder meer in Breda (Radio 538) en Rotterdam (Oranjebitter). Festival Kingsland wordt op vijf locaties gehouden: in Amsterdam, Rotterdam, Groningen, Den Bosch en Oldenzaal. Ben jij bij de viering van Koningsdag in Amersfoort? We zijn op zoek naar jouw mooiste en grappigste selfies! Stuur je foto naar noskoningsdag@nos.nl of deel 'm via sociale media met #noskoningsdag. </p>
<h2>En er is meer nieuws vandaag:</h2>
<p> De eerste grote groep Nederlanders uit Sri Lanka komt aan op Schiphol. Ze worden teruggehaald omdat het risico op nieuwe aanslagen in het land te groot is. In Washington is vanavond laat het jaarlijkse White House Correspondents' Dinner. Dit jaar geen komiek die de avond presenteert, maar historicus Ron Chernow. President Trump zal, net als in voorgaande jaren, niet bij de gala-avond aanwezig zijn. </p>
<h2>Wat heb je gemist?</h2>
<p>42 procent van de PVV-aanhangers vindt dat Nederland een monarchie moet blijven, het laagste percentage van alle partijen. Van de PVV-aanhangers vindt ook het grootste deel dat Nederland een republiek moet worden: 32 procent. Dat blijkt uit de jaarlijkse Koningsdagenquête, uitgevoerd door Ipsos in opdracht van de NOS.</p>
<p>In de enquête is voor het eerst gekeken naar hoe aanhangers van verschillende politieke partijen kijken naar het koningshuis. Gemiddeld vindt 68 procent van de Nederlanders dat ons land een monarchie moet blijven. Het grootst is de steun voor de monarchie bij de aanhang van VVD en CDA: 86 en 87 procent.</p>
<h2>Ander nieuws uit de nacht:</h2>
<p> Er zijn doden gevallen bij invallen op Sri Lanka na de aanslagen: vier verdachten en een burger kwamen om bij een vuurgevecht, in het bestormde huis werden vijftien doden gevonden, onder wie zes kinderen. Trump is uit het VN-wapenverdrag gestapt: zijn voorganger Obama had het verdrag ondertekend, maar het Amerikaanse Congres had ratificatie tot nu toe tegengehouden. Trump schrapt nu de Amerikaanse instemming. De dood van een journalist geeft nieuwe impuls aan Noord-Ierse onderhandelingen: er wordt al twee jaar geruzied over een nieuwe regering in Noord-Ierland en sinds februari vorig jaar zaten de gesprekken muurvast. </p>
<h2>En dan nog even dit:</h2>
<p>Een bijzondere bijbel die in de jaren 90 werd gestolen uit de collectie van een Amerikaanse bibliotheek, is opgedoken in Leiden. De FBI wist het boek te herleiden naar het American Pilgrim Museum in de stad, waar men niet wist dat het om roofgoed ging. Het gaat om een bijbel uit 1615. De directeur van het Leidse museum zegt tegen CNN dat hij het boek gekocht had van een respectabel antiquariaat in de VS.</p>
<p>Een fijne Koningsdag!</p><img src="http://feeds.feedburner.com/~r/nosnieuwskoningshuis/~4/KMB5B3VHTZ4" height="1" width="1" alt=""/>
