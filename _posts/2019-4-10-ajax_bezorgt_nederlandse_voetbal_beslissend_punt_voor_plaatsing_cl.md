---
layout: post
title: "Ajax bezorgt Nederlandse voetbal beslissend punt voor plaatsing CL"
date: Wed, 10 Apr 2019 23:45:14 +0200
category: sport
externe_link: "https://nos.nl/l/2279916"
feature_image: "https://nos.nl/data/image/2019/04/10/542796/1008x567.jpg"
---

<p>Het Nederlandse voetbal heeft dankzij het 1-1 gelijkspel van Ajax tegen Juventus goede zaken gedaan. Door dat ene punt is de landskampioen van volgend seizoen vrijwel zeker verzekerd van een plek in de groepsfase van de Champions League in het seizoen 2020/21.</p>
<p>Nederland heeft door het punt op de ranglijst van de Europese voetbalbond UEFA weer stuivertje gewisseld met Oostenrijk en staat nu elfde. Die plek geeft zo goed als zeker recht op directe plaatsing voor het hoofdtoernooi van de Champions League.</p>
<p>Doordat Red Bull Salzburg vorige maand nog een punt had gepakt in de vorige ronde van de Europa League waren de Oostenrijkers Nederland aanvankelijk nog voorbijgegaan. Salzburg werd echter als laatste Oostenrijkse club uitgeschakeld, waardoor dat land Nederland nu niet meer kan passeren en de elfde plek stevig in handen is.</p>
<h2>Addertje</h2>
<p>Er zit echter nog wel een addertje onder het gras. De winnaar van de Champions League van het seizoen 2019/2020 moet zich ook via de eigen nationale competitie plaatsen voor het toernooi van 2020/2021.</p>
<p>De bekerhouder mag namelijk altijd de titel verdedigen. Maar als die er niet in slaagt zich via de eigen, nationale, competitie te plaatsen, dan gaat het ticket van het elfde land op de UEFA-lijst naar de bekerhouder.</p>
