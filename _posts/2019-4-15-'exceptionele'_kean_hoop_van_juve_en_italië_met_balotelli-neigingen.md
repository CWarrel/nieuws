---
layout: post
title: "'Exceptionele' Kean: hoop van Juve en Italië met Balotelli-neigingen"
date: Mon, 15 Apr 2019 11:01:13 +0200
category: sport
externe_link: "https://nos.nl/l/2280550"
feature_image: "https://nos.nl/data/image/2019/04/15/543800/1008x567.jpg"
---

<p>Opeens stond Moise Kean daar. Met zijn armen wijd, de blik gericht op de fans van Cagliari, die de talentvolle aanvaller van Juventus het ene na het andere racistische scheldwoord naar het hoofd slingerden.</p>
<p>Kean had net gescoord, alweer. En dus was niet Cristiano Ronaldo, maar hij de man over wie in Italië gesproken werd. Een 19-jarige spits die dit seizoen al zes treffers in acht wedstrijden heeft weten te maken. De Italiaanse hoop voor de toekomst.</p>
<p>Want ook in het Italiaanse elftal wist Kean in maart al zijn stempel te drukken met twee doelpunten, zijn eerste interlandgoals. Zijn debuut maakte hij vorig jaar november al, in het oefenduel met de Verenigde Staten.</p>
<h2>Groot talent</h2>
<p>Dat Kean geselecteerd werd voor de 'Azzurri' was opvallend, aangezien hij in de eerste seizoenshelft maar 13 minuten speelde in de hoofdmacht van Juventus. Het zegt iets over het talent van de jonge speler en de verwachtingen die men van hem heeft. Hij wordt gezien als een van de grootste talenten van Italië.</p>
<p>"Ik heb hem een paar jaar geleden zien spelen bij de Future Cup in Amsterdam", herinnert David Endt, kenner van het Italiaanse voetbal, zich. "Hij viel toen al op en alle Italianen voorspelden hem een grootse toekomst. Hij heeft veel talent en is ook fysiek erg sterk."</p>
<p>Kean werd geboren in Vercelli, een plaatsje niet ver van Turijn waar zijn ouders na hun emigratie uit Ivoorkust waren neergestreken. Al snel werd zijn voetbaltalent ontdekt door Torino. Niet lang daarna kreeg ook stadsgenoot Juventus hem in het vizier en op 10-jarige leeftijd maakte de jongeling de overstap naar de rivaal.</p>
<p>Vanaf dat moment ging het hard. Kean sloeg meerdere jeugdelftallen over en maakte in 2016 op 16-jarige leeftijd tegen Pescara zijn debuut in de Serie A. Een paar dagen later beleefde hij al zijn eerste minuten in de Champions League.</p>
<h2>Exceptioneel</h2>
<p>"Dat iemand op die leeftijd al zijn debuut maakt, is echt exceptioneel", weet Endt. "Zeker in Italië is dat heel bijzonder. Daar ben je met 24 jaar namelijk nog steeds een jonge speler."</p>
<p>"Hij heeft natuurlijk heel veel concurrentie bij Juventus, maar hij krijgt zijn minuten en dat is bijzonder", vervolgt de voormalig teammanager van Ajax.</p>
<p>Drie keer zou hij in zijn debuutseizoen in actie komen. Te weinig natuurlijk om zich goed te kunnen ontwikkelen. Dat vond Juventus ook en om die reden werd Kean afgelopen seizoen verhuurd aan degradatiekandidaat Hellas Verona.</p>
<p>Daar speelde hij negentien wedstrijden en scoorde hij vier keer. Een behoorlijke doelpuntenaantal, gezien de verdedigende speelstijl van Hellas. Met de club uit Verona degradeerde Kean uiteindelijk wel uit de Serie A.</p>
<h2>PEC Zwolle</h2>
<p>Het had overigens niet veel gescheeld of Kean had in Zwolle gespeeld. In 2017 voerde PEC gesprekken met de Italiaanse grootmacht over een tijdelijke overgang van de aanvaller. Dat was mede te danken aan Keans Nederlandse zaakwaarnemer Mino Raiola, die goede banden onderhoudt met Juventus.</p>
<p>PEC leek op de laatste transferdag Ajax en PSV af te troeven, maar wist de overgang niet af te ronden. Een paar uur later zat Kean in Verona.</p>
<p>In de Serie A kreeg Kean dit seizoen ook al de andere kant van de medaille te zien. In de uitwedstrijd tegen Cagliari kreeg het talent dus te maken met racistische geluiden vanuit het publiek.</p>
<p>Kean vierde zijn doelpunt in zijn eentje, door met zijn armen wijd voor de supporters van Cagliari te gaan staan. Het zegt iets over de persoonlijkheid van Kean.</p>
<h2>Balotelli</h2>
<p>Zodra de naam Kean valt, worden vaak vergelijkingen getrokken met Mario Balotelli. Beiden aanvaller, beiden groot en sterk en beiden door hun soms provocerende, vaak kleurrijke en af en toe extravagante gedrag voeding gevend aan verhitte discussies. Beiden ook zijn meermalen het mikpunt geweest van racistische spreekkoren.</p>
<p>"In uiterlijk lijken beiden natuurlijk op elkaar, maar ook in gedrag", zegt Endt. "Kean is ook wispelturig en heeft ook op het veld Balotelli-neigingen. Een trainer uit de jeugd zei ooit eens dat hij gek in zijn hoofd is. Hij kleurt namelijk weleens buiten de lijntjes."</p>
<p>"Daarom denk ik dat het voor hem ook goed is dat hij nu terug is bij Juventus. Ze hebben daar een strikte gedragscode. Je moet je gewoon gedragen."</p>
<p>Het lijkt er ook op dat Kean beseft dat hij geen fouten moet maken zoals Balotelli heeft gedaan. "Mario Balotelli was mijn idool, maar alleen voor hoe hij speelde", aldus Kean. "Hij is een goede jongen, hij geeft me veel advies, omdat hij niet wil dat ik leef zoals hij heeft gedaan."</p>
<p>Het is daarom goed dat hij nu in een team speelt met Cristiano Ronaldo. Een voorbeeldprof. "Ik had hem alleen eerder op het Playstation gezien", vertelde Kean na de transfer van Ronaldo naar Juventus. "Het spelen met hem heeft me veel verbeterd, ik leer veel van hem."</p>
<p>De vraag is of Kean speeltijd krijgt tegen Ajax. Volgens Corriere dello Sport is die kans aanwezig. Massimiliano Allegri zou zelfs met hem willen beginnen. De trainer van Juventus heeft in ieder geval een topschutter achter de hand als de nood aan de man is.</p>
