---
layout: post
title: "Barcelona klopt Sociedad en houdt Atlético op negen punten"
date: Sat, 20 Apr 2019 18:32:41 +0200
category: sport
externe_link: "https://nos.nl/l/2281323"
feature_image: "https://nos.nl/data/image/2019/04/20/545024/1008x567.jpg"
---

<p>Dankzij een 2-1 thuiszege op Real Sociedad is FC Barcelona weer een stap dichter bij zijn 26ste Spaanse titel gekomen. Achtervolger Atlético Madrid won met 1-0 bij Eibar en blijft volgen op negen punten. Er zijn na dit weekeinde na vijf speelronden te gaan in de Primera División.</p>
<p>Sociedad had 24 jaar geleden voor het laatst een punt gepakt in Camp Nou, maar gaf goed partij. Barça speelde moeizaam, creëerde voor rust weinig en zag Juanmi (en in de rebound Willian José) bijna de score voor de gasten openen. De 1-0 viel echter toch aan de andere kant: pal voor rust kopte verdediger Clément Lenglet uit een corner raak.</p>
<p>Na een uur maakte Juanmi gelijk na een magnifieke steekpass van Merino, die daarmee Gerard Piqué verraste. Binnen twee minuten leidde Barcelona weer. Met een mooi gekruld schot vond de als altijd mee opgerukte linksachter Jordi Alba de verre hoek. Ivan Rakitic en Arturo Vidal waren nog dicht bij de 3-1.</p>
<p>Atlético Madrid had eerder op de dag de druk op de koploper ietwat opgevoerd. Op bezoek bij Eibar werd een minieme 1-0 zege geboekt. De Fransman Thomas Lemar maakte pas in de 85ste minuut de bevrijdende treffer.</p>
