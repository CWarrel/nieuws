---
layout: post
title: "Monsterscore Amsterdam, Kampong redt het niet in Euro Hockey League"
date: Thu, 18 Apr 2019 19:17:20 +0200
category: sport
externe_link: "https://nos.nl/l/2281067"
feature_image: "https://nos.nl/data/image/2019/04/18/544600/1008x567.jpg"
---

<p>Amsterdam heeft zich via het Schotse Grove Menzieshill (12-1) eenvoudig geplaatst voor de kwartfinales in de Euro Hockey League. Tegenstander daarin wordt Rot-Weiss Köln, dat Kampong donderdagavond in de laatste minuut op een nederlaag trakteerde (2-3).</p>
<p>Kampong begon met de veelbesproken Sander de Wijn in de basis. Eerst was hij lang uit de roulatie vanwege een hamstringblessure, vorige week werd bekend dat hij voorwaardelijk was geschorst door de Europese Hockey Federatie vanwege een 'ongepaste' tweet. Hij had vorig jaar, na de loting voor de Euro Hockey League, geschreven dat hij het opvallend vond dat zijn club voor de vijfde keer in zes jaar was gekoppeld aan Rot-Weiss Köln.</p>
<p>Dat beide ploegen elkaar goed kennen, bleek ook uit de spannende partij die volgde. De Utrechters namen de leiding via Jip Janssen, maar Rot-Weiss draaide de stand vervolgens om via de Grambusch-broers Tom en Mats.</p>
<p>In het verloop van de partij kwam de videoscheidsrechter er meerdere malen aan te pas. De 2-2 van Martijn Havenga werd uiteindelijk wel goedgekeurd, maar treffers van Philip Meulenbroek en nog eentje van de Duitsers gingen niet door.</p>
<p>De partij leek te eindigen in een gelijkspel, het laatste woord was echter aan Mats Grambusch, in de laatste minuut.</p>
<p>In de kwartfinale neemt Rot-Weiss Köln het nu op tegen Amsterdam, dat geen spaander heel liet van het Schotse Grove Menzieshill. Justin Reid Ross was aanvankelijk de grote man bij de Amsterdammers. De Zuid-Afrikaan maakte voor rust een hattrick namens de hoofdstedelingen, die in het eerste kwart (1-0) nog wel wat moeizaam op gang kwamen.</p>
<p>Na de openingstreffer was het hek van de dam, ook Mirco Pruyser en Boris Burkhardt scoorden voor de pauze (5-0). De Schotten deden vervolgens nog wel iets terug, maar na de 5-1 denderde Amsterdam door via Pruyser, Burkhardt (beiden scoorden nog twee keer), Valentin Verga, Tom Hiebendaal en Rik van Kan.</p>
<p>Een record is de 12-1 overigens niet; vier jaar geleden werd Pomorzanin Torun uit Polen met 19-2 verslagen.</p>
<p>De kwartfinale tussen Amsterdam en Rot-Weiss Köln is zaterdag om 16.15 uur live te zien in Studio Sport op NPO 1 en via NOS.nl en de NOS-app.</p>
