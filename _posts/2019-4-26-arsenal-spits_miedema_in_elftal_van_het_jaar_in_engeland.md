---
layout: post
title: "Arsenal-spits Miedema in elftal van het jaar in Engeland"
date: Fri, 26 Apr 2019 10:37:47 +0200
category: sport
externe_link: "https://nos.nl/l/2282129"
feature_image: "https://nos.nl/data/image/2019/04/26/546106/1008x567.jpg"
---

<p>Vivianne Miedema is gekozen in het elftal van het jaar van de Engelse Women's Super League. De spits van Arsenal is de enige Nederlandse in het team, dat is samengesteld door de Professional Footballers' Association (PFA), de spelersvakbond in Engeland.</p>
<p>De Hoogeveense maakt dit seizoen furore als doelpuntenmachine in de Engelse competitie. De 22-jarige international heeft tot nu toe een recordaantal van 21 competitiedoelpunten gemaakt en staat dit seizoen in totaal al op 30 treffers voor Arsenal. Aankomend weekend kan Miedema zich met Arsenal verzekeren van de landstitel. </p>
<p>Miedema maakt kans op nog twee prijzen: ze is door de PFA ook genomineerd als speler van het jaar en grootste talent van het jaar.</p>
<h2>Van Dijk </h2>
<p>Donderdag werd al bekend dat bij de mannen Virgil van Dijk is opgenomen in het elftal van het jaar. De verdediger van Liverpool is ook genomineerd als speler van het jaar. Volgens sommige Britse media is het zelfs al zeker dat de aanvoerder van Oranje die ereprijs komende zondag zal opstrijken.</p>
<p>Vorig jaar ging de titel naar Liverpool-speler Mohamed Salah; bij de vrouwen viel Chelsea-speelster Fran Kirby in de prijzen.</p>
