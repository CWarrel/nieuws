---
layout: post
title: "NAC ondanks geschonken punt dieper in de problemen"
date: Fri, 12 Apr 2019 21:56:19 +0200
category: sport
externe_link: "https://nos.nl/l/2280196"
feature_image: "https://nos.nl/data/image/2019/04/12/543182/1008x567.jpg"
---

<p>NAC Breda heeft aan de degradatiekraker met FC Emmen een punt over gehouden. Lang keek de club uit Breda tegen een 1-0 achterstand aan na een doelpunt van Luciano Slagveer, maar na een fout van Emmen-doelman Kjell Scherpen kon Erik Palmer-Brown vlak voor tijd toch nog de gelijkmaker binnenschieten.</p>
<p>Na een nerveus begin met over en weer balverlies, was Emmens eerste kans raak. Anco Jansen vond met een steekpass Slagveer, die door Benjamin van Leers benen raak schoot. De doelman hield Caner Cavlan en Jansen van de 0-2 af, waarna Giovanni Korte namens NAC op slag van rust van dichtbij op de lat kopte.</p>
<h2>Scherpen</h2>
<p>NAC kreeg na rust steeds meer haast, wat het spel niet ten goede kwam. Luka Ilic en Mittchel Te Vrede misten halve kansen en Emmen leek simpel stand te houden. Totdat Scherpen half mistastte bij een schot van Ilic: Palmer-Brown wist uit de rebound de gelijkmaker de scoren.</p>
<p>Met het gelijkspel staat NAC nog altijd op de laatste plaats, met een achterstand van vier punten op nummer 17 Excelsior, dat later dit weekend nog wel in actie komt tegen Ajax.</p>
