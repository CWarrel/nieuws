---
layout: post
title: "'Als iemand onder de twee uur kan lopen, is het Kipchoge'"
date: Tue, 07 May 2019 08:22:50 +0200
category: sport
externe_link: "https://nos.nl/l/2283550"
feature_image: "https://nos.nl/data/image/2019/05/07/548311/1008x567.jpg"
---

<p>Een marathon lopen binnen de twee uur. Nog nooit is een atleet daarin geslaagd. Maar Eliud Kipchoge gaat opnieuw een poging wagen. "En het gaat hem lukken, absoluut", reageert de Nederlandse marathonloper en trainingspartner van Kipchoge, Abdi Nageeye.</p>
<p>Tijdens de vorige poging, twee jaar geleden op het circuit van Monza, liep Nageeye mee als haas. Kipchoge kwam toen tot een tijd van 2 uur en 25 seconden. "Als iemand het kan is hij het. In de toekomst zal het zeker een keer gebeuren, maar dan moeten ze de sporen van Eliud volgen. Je mag niet te veel doen, alleen trainen, rusten en eten en dat tien, vijftien, twintig jaar lang. Wie dat ervoor overheeft en talent heeft, gaat het lukken."</p>
<p>Ook Valentijn Trouw, manager van Eilud Kipchoge, gelooft in de poging. "Het is zijn grote wens om onder de twee uur te lopen. Hij voelt dat hij het kan halen. De Olympische Spelen volgend jaar in Tokio zijn een groot doel van hem. Daarom is dit het ideale moment voor hem."</p>
<p>In oktober van dit jaar zal Kipchoge in de buurt van Londen zijn aanval op de barrière van twee uur doen. Het exacte parcours moet nog uitgezet worden. Op voorhand staat vast dat de eindtijd, net als bij de eerste poging in Monza, niet officieel erkend zal worden door de internationale atletiekfederatie IAAF.</p>
<p>Kipchoge zal tijdens zijn missie hulp krijgen van een lange rij tempomakers (hazen), die hem om beurten een paar kilometer uit de wind zullen houden.</p>
<h2>Officieel</h2>
<p>Voor Nageeye, die nog niet weet of hij ook deze keer als haas zal fungeren, maakt het niet uit dat de tijd niet officieel erkend zal worden.</p>
<p>"Een tijdje geleden durfde nog niemand eraan te denken dat je onder de twee uur zou kunnen lopen. Dat is twee keer een halve marathon onder het uur, dat is ongelofelijk snel. Het maakt me niet uit of het op een officieel parcours is of niet. Als het een marathonafstand is, zal het echt een historisch moment zijn."</p>
<p>Ook Trouw maalt er niet om dat de tijd niet erkend zal worden. "Kipchoge wil laten zien dat het mogelijk is en mensen inspireren. Dat die tijd niet erkend wordt, is een tweede, maar die grens van twee uur bereiken is belangrijker."</p>
<p>Twee jaar geleden in Monza kwam de Keniaan dus 25 tellen tekort. En tijdens de laatste editie van de marathon van Berlijn liep Kipchoge met 2.01.39 een nieuw wereldrecord. Het gat naar 1.59.59 is dus nog wel groot.</p>
<p>"De stap is nu veel kleiner", reageert Trouw. "In Monza moest hij van 2.03 naar onder de twee uur. Nu is de stap veel kleiner. Hij heeft een keer 2.00.25 gelopen en 2.01.39. Dat is veel dichterbij. Ook voelt hij dat hij veel sterker is dan twee of drie jaar geleden."</p>
<p>"Ook mentaal is hij sterker. Daarin heeft hij ook stappen gemaakt. Hij gelooft dat het kan en daar is Monza ook belangrijk in geweest."</p>
<p>Nageeye denkt wel dat een tijd onder de twee uur op een officiële marathon meer status zou hebben, maar dat dat (voorlopig) nog een brug te ver is.</p>
<p>"1 minuut 39 overbruggen, is nog wel veel en je hebt te maken met veel regels en tactieken. Je mag maximaal drie hazen gebruiken en die mogen alleen met jou starten, ze mogen niet tijdens de wedstrijd binnenkomen. Allemaal regels waarvan je denkt: waar is het voor nodig. Wat maakt het uit als er hazen na 25 kilometer binnenkomen? Hij is degene die loopt. Maar regels zijn regels."</p>
<h2>'Wie weet'</h2>
<p>Of hijzelf ooit onder de twee uur gaat lopen weet de 30-jarige Nederlands recordhouder niet. "Als ik eerlijk ben. Het is heel hard, echt heel hard, maar je weet het nooit", zegt Nageeye. "Aan het begin van mijn carrière dacht ik aan het eind 2.06 te kunnen lopen. Dat doe ik nu al en ik wil nog acht, negen jaar lopen. Dus wie weet."</p>
