---
layout: post
title: "Marathon per ongeluk 469 meter te lang - maar toch een nieuw record"
date: Mon, 06 May 2019 08:00:50 +0200
categories: 
- entertainment 
- opmerkelijk 
externe_link: "https://nos.nl/l/2283422"
feature_image: "https://nos.nl/data/image/2019/05/06/548135/1008x567.jpg"
---

<p>De organisatoren van de Belfast Marathon hebben excuses aangeboden omdat het parcours per ongeluk een halve kilometer te lang was. Desalniettemin wist een van de winnaars een nieuw parcoursrecord te lopen.</p>
<p>Kort nadat de race was gelopen, klaagden sommige van de 18.000 deelnemers dat hun eigen gps-resultaten een langere afstand aangaven dan de voorgeschreven 42 kilometer en 195 meter. De organisatie moest toegeven dat er inderdaad 469 meter te veel was gelopen.</p>
<h2>Gidsauto wijkt twee keer af</h2>
<p>Voorzitter David Seaton spreekt van een menselijke fout, veroorzaakt door de nieuwe route die werd gelopen. De gidsauto is daarbij twee keer van het officiële parcours afgeweken.</p>
<p>"Ik kan verzekeren dat dit nooit meer zal gebeuren. We zijn al bezig de looptijden van de deelnemers aan te passen naar de juiste afstand." Seaton voegde eraan toe dat het vooral vervelend was voor lopers die bijvoorbeeld net boven de 3 uur uitkwamen. "Ik snap dat je dan geïrriteerd bent."</p>
<p>Ondanks de extra meters slaagde de Keniaanse winnaar Caroline Jepchirchir erin 12 seconden van het parcoursrecord af te halen. Ze won met een tijd van 2.36.38. Bij de mannen bleef landgenoot Joel Kositany met 2.18.40 vijf minuten boven het record.</p>
