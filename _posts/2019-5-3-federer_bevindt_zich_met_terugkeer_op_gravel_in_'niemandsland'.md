---
layout: post
title: "Federer bevindt zich met terugkeer op gravel in 'niemandsland'"
date: Fri, 03 May 2019 10:45:43 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/M_1d72ok_hU/2283055"
feature_image: "https://nos.nl/data/image/2019/05/03/547556/1008x567.jpg"
---

<p>Roger Federer keert over een paar dagen terug op de ATP Tour. Maar dat niet alleen, hij zal voor het eerst in drie jaar weer een wedstrijd op gravel spelen. "Ik heb er zin in, maar moet helemaal opnieuw beginnen. Ik bevind me in niemandsland."</p>
<p>Dat zegt de Zwitser twee dagen voor de start van het masterstoernooi van Madrid, waarvoor hij zich als opmaat naar Roland Garros heeft ingeschreven. Hij zal tussendoor wellicht ook nog in Rome spelen.</p>
<p>"Het zijn babystapjes die ik neem. Vorig jaar heb ik geen bal geslagen op gravel en twee jaar geleden heb ik twee dagen getraind. Ik weet eerlijk gezegd niet eens meer hoe ik moet glijden op gravel", aldus Federer.</p>
<h2>Wessels verwacht geen wonderen van Federer</h2>
<p>Net als Federer zelf verwacht oud-tennisser Peter Wessels komende weken geen wonderen van de Zwitser. "Met hem weet je het nooit, maar ik verwacht geen geweldige prestaties op gravel. Daarvoor is de concurrentie ook te sterk met Nadal, Djokovic en Thiem."</p>
<p>Wessels kent Federer goed. Hij was tot vorig jaar zijn vaste trainingspartner in Dubai, waar Federer een huis heeft en waar de Nederlander werkte voor een tennisschool.</p>
<p>De afgelopen jaren meed Federer het gravelseizoen om zijn rug te sparen voor het grasseizoen, waarin hij met zijn aanvallende spel meer kan uitrichten. Nu voelt hij zich fit genoeg om weer op het trage gemalen baksteen te spelen. Of is er meer aan de hand?</p>
<h2>Afscheidstoernee?</h2>
<p>Er gaan geluiden dat de 37-jarige tennislegende bezig is met een afscheidstoernee. "Dit moet wel zijn laatste jaar zijn. Hij wil nog één keer alle vier grandslamtoernooien spelen. Ik kan niets anders bedenken", aldus Patrick Mouratoglou, de coach van Serena Williams.</p>
<p>Wessels denkt dat daar niets van waar is. "Ik denk dat hij gewoon meer wedstrijden wil spelen, ook met het oog op het grasseizoen. Maar als hij toch afscheid aan het nemen is, dan vindt hij het leuk om nog eens op Roland Garros te staan", aldus de 40-jarige assistent-bondscoach van de KNLTB.</p>
<p>Roland Garros was lange tijd het enige grandslamtoernooi dat Federer niet had gewonnen. Gravelkoning Rafael Nadal versloeg hem vier keer in de finale. Toen de Spanjaard in 2009 verloor in de vierde ronde greep Federer zijn kans. Het is nog steeds zijn enige titel in Parijs.</p>
<p>Federer heeft zich afgelopen maand in Zwitserland voorbereid op het gravelseizoen. "Hij is net een kind dat uitkijkt naar zijn eerste schoolreisje", liet zijn conditietrainer Pierre Paganini eerder deze week weten.</p>
<p>Wessels ziet de trainingen al helemaal voor zich. "Normaal gesproken traint hij behoorlijk intensief, ook nu op latere leeftijd. Ik was altijd onder de indruk van de hoeveelheid uren die hij nog steeds maakte."</p>
<h2>Plagerijtjes op de training</h2>
<p>Vooral het plezier dat Federer ook tijdens trainingen heeft, is de Nederlander goed bijgebleven. "In officiële wedstrijden is het 1-1 tussen ons. Wilde hij in Dubai opeens een setje spelen om te bepalen wie nou echt de beste speler was. Helaas won hij dat, haha."</p>
<p>"Of dat hij een foto van me maakt als ik tijdens oefeningen in 40 graden bekaf met koude handdoeken op mijn hoofd op de grond lig en zegt dat ik beter had moeten aftrainen na m'n carrière. Dat soort geintjes en kleine plagerijtjes komen steeds terug en daar beleeft hij veel plezier aan."</p>
<p>Wessels heeft Federer nu al een tijdje niet meer gesproken, omdat hij vanwege zijn dienstverband bij de KNLTB weg is uit Dubai. "De laatste keer was april 2018, toen hij terugkwam uit Miami. Ik heb daarna nog wel contact gehad met z'n coach Severin Lüthi.</p>
<p>Federers laatste wapenfeit dit jaar was het winnen van het masterstoernooi in Miami, eind maart. De 101ste titel uit zijn loopbaan. In Madrid zegevierde de Zwitser twee keer: in 2012 en 2009.</p><img src="http://feeds.feedburner.com/~r/nossporttennis/~4/M_1d72ok_hU" height="1" width="1" alt=""/>
