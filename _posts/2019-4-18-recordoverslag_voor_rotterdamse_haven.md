---
layout: post
title: "Recordoverslag voor Rotterdamse haven"
date: Thu, 18 Apr 2019 08:54:22 +0200
categories: 
- financieel 
- koersen 
externe_link: "https://www.telegraaf.nl/financieel/3462928/recordoverslag-voor-rotterdamse-haven"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cc0b803c-61a6-11e9-a00c-02c309bc01c1.jpg"
---

<p class="intro">De Rotterdamse haven heeft in de eerste drie maanden van het jaar een recordhoeveelheid goederen overgeslagen.</p> <p>Het ging daarbij vooral om containers en brandstoffen. De hoeveelheden minerale olieproducten, ijzererts en schroot namen juist af.</p><p>In totaal werd 123,9 miljoen ton aan goederen overgeslagen in het eerste kwartaal. Dat was een stijging van 5,1 procent ten opzichte van de 117,8 miljoen ton uit dezelfde periode vorig jaar. Topman Allard Castelein van het Havenbedrijf Rotterdam spreekt van een ,,uitstekend'' begin van het jaar.</p><p>Castelein is verder tevreden dat Rotterdam belangrijker wordt als knooppunt voor het vervoer van containers en vloeibaar gemaakt gas (LNG). De containeroverslag nam toe met 7,3 procent in de standaardmaat teu. De overslag van LNG steeg met 143 procent naar een nog altijd bescheiden 1,8 miljoen ton. De afname van minerale olieproducten is vooral te wijten aan minder handel in stookolie.</p><p>De lagere staalproductie in Duitsland leidde in de Rotterdamse haven tot minder overslag van ijzererts. De lage kolenprijs zorgde er juist voor dat daar meer van werd ingekocht en voorraad werd opgebouwd.</p>
