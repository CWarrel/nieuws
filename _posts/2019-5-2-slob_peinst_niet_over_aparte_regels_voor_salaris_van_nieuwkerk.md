---
layout: post
title: "Slob peinst niet over aparte regels voor salaris Van Nieuwkerk"
date: Thu, 02 May 2019 03:47:29 +0200
category: cultuur
externe_link: "https://nos.nl/l/2282911"
feature_image: "https://nos.nl/data/image/2019/05/02/547334/1008x567.jpg"
---

<p>Minister Slob ziet niets in het pleidooi van BNNVARA om uitzonderingen te maken op de salarisregels. Mediadirecteur Hox zegt in het AD dat sommige NPO-presentatoren meer moeten kunnen verdienen dan de balkenendenorm. Maar Slob is het daar absoluut niet mee eens.</p>
<p>Hij wijst erop dat functionarissen bij de publieke omroep hun salaris vanuit belastinggeld betaald krijgen. "We willen als kabinet juist af van allerlei uitzonderingen. Ik denk er dan ook niet aan om een uitzondering te maken voor Matthijs van Nieuwkerk. Daarover ben ik ook steeds glashelder geweest."</p>
<h2>Commerciële zender</h2>
<p>Omroep BNNVARA vreest dat Van Nieuwkerk naar een commerciële zender vertrekt vanwege de salarisregels. Volgens directeur Hox is het salaris van Van Nieuwkerk de afgelopen jaren al gedaald van ruim een half miljoen naar 363.000 euro. In 2020 loopt zijn contract af en de NPO-regels schrijven voor dat alle presentatoren bij een nieuw contract terug moeten naar het ministerssalaris van ruim 190.000 euro.</p>
<p>De kans bestaat dat de presentator van De Wereld Draait Door dan vertrekt, zegt Hox. "Dat is een grote zorg. Aan dit soort mensen, ook aan Eva Jinek bijvoorbeeld, wordt dagelijks getrokken door commerciële partijen. Daar kunnen ze zo 2 à 3 keer meer verdienen."</p>
<p>De Nederlandse Publieke Omroep (NPO) is het met de omroep eens dat Van Nieuwkerk van grote waarde is, maar zegt in een reactie dat er geen ruimte is om het beleid te veranderen. Een woordvoerder wijst op het publieke debat in de maatschappij en politiek. "Als de politiek die ruimte wel ziet, gaan we hierover natuurlijk graag dat gesprek aan."</p>
<p>BNNVARA wil dat de salarisregels deels worden teruggedraaid, waardoor er enkele uitzonderingen mogelijk blijven. Volgens directeur Hox wordt de waarde van Van Nieuwkerk voor de NPO vaak onderschat. "Hij brengt enorme STER-inkomsten binnen voor het ministerie van Onderwijs, Cultuur &amp; Wetenschap en is van zeer grote waarde voor de hele culturele sector. Dat dit onvoldoende wordt gesignaleerd, zit me dwars."</p>
<p>De omroepdirecteur zegt in het AD dat Van Nieuwkerk zijn eigen salaris na twee weken al met reclamegeld heeft terugverdiend. "Zijn beloning is dus verre van marktconform." Ook benadrukt hij dat een groot deel van het salaris is betaald met geld uit de kas van de omroep. Hij zegt dat het bedrag tot de balkenendenorm uit belastinggeld afkomstig is en dat de omroep de rest aanvult.</p>
<h2>College Tour</h2>
<p>Boven op zijn BNNVARA-salaris verdient Van Nieuwkerk ook aan zijn werkzaamheden voor het nieuwe College Tour van NTR. Dat leidde eerder dit jaar tot kritiek, onder meer van minister Slob voor Media en de Tweede Kamer. De NPO concludeerde na een onderzoek dat de honorering binnen de regels valt. Hox noemt de extra inkomsten verdedigbaar</p>
<p>Ook vanuit de Tweede Kamer klinkt kritiek op het voorstel van de omroep. "Om de reclame-inkomsten op peil te houden moet Van Nieuwkerk tonnen meer verdienen, kort samengevat. Als we die logica volgen is de publieke omroep geen publieke omroep meer. Beter: wees creatief als je het niet kunt kopen", zegt CDA-Kamerlid Van der Molen.</p>
<p>"Ze zijn in Hilversum vergeten dat het bij de publieke omroep gaat om het maken van mooie programma's, niet om de beste presentatoren", vindt VVD-Kamerlid Aartsen.</p>
