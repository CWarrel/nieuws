---
layout: post
title: "'OM kan niets met 200 doodsbedreigingen Wilders'"
date: Fri, 12 Apr 2019 13:31:33 +0200
category: nieuws
externe_link: "https://nos.nl/l/2280118"
feature_image: "https://nos.nl/data/image/2019/04/12/543114/1008x567.jpg"
---

<p>Het Openbaar Ministerie doet niets met zo'n 200 aangiften van doodsbedreigingen aan het adres van Geert Wilders, schrijft De Telegraaf. De bedreigers van de PVV-leider zouden niet in Europa wonen en daardoor moeilijk te vervolgen zijn, zo kreeg Wilders volgens de krant van het OM te horen.</p>
<p>Veel aangiften gaan over bedreigingen via sociale media. Toen de PVV'er vorig jaar een cartoonwedstrijd over de profeet Mohammed aankondigde, leidde dat tot veel verontwaardiging in de islamitische wereld. Met name uit Pakistan werd Wilders veel bedreigd.</p>
<h2>Rechtshulpverdragen</h2>
<p>Het Openbaar Ministerie kan het aantal tegenover de NOS niet bevestigen en wil niet specifiek op deze zaken ingaan. Wel zegt een woordvoerder in algemene zin dat bij bedreigingen die via sociale media worden geuit vaak moeite wordt gedaan om de afzender te achterhalen.</p>
<p>"Wanneer uit het onderzoek van de politie blijkt dat de bedreiging waarschijnlijk vanuit het buitenland is verstuurd, heeft Nederland de hulp nodig van buitenlandse overheden om de afzender te kunnen achterhalen. Met Europese landen hebben we rechtshulpverdragen, met landen buiten Europa vaak niet", laat het OM weten. "Zolang de identiteit van verdachten niet vaststaat, is het onmogelijk om verdere actie te ondernemen."</p>
<h2>Reactie Wilders</h2>
<p>Geert Wilders heeft boos gereageerd. Hij zegt dat de doodsbedreigingen het Openbaar Ministerie niets interesseren. "Ongehoord en bloedlink", schrijft hij op Twitter.</p>
