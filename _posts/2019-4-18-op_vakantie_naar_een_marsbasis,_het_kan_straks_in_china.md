---
layout: post
title: "Op vakantie naar een Marsbasis, het kan straks in China"
date: Thu, 18 Apr 2019 17:58:05 +0200
category: nieuws
externe_link: "https://nos.nl/l/2281051"
feature_image: "https://nos.nl/data/image/2019/04/18/544569/1008x567.jpg"
---

<p>De lucht is er een beetje te blauw, maar verder waan je je meteen op Mars. In de Chinese Gobiwoestijn is een prototype van een Marsbasis gebouwd waar toeristen binnenkort kunnen zien hoe het zou zijn om in zo'n basis op de rode planeet te leven.</p>
<p>De futuristisch ogende Mars Base 1 staat in een dorre woestenij in het noordwesten van de provincie Gansu, waar normaal gesproken nauwelijks vakantiegangers komen. De basis heeft 50 miljoen Yuan gekost (6,6 miljoen euro) en is in eerste instantie bedoeld voor educatieve doeleinden. De eerste 100 leerlingen van een middelbare school in de buurt mochten woensdag voor het eerst naar binnen om in het verlaten landschap de ruimtepakken, slaapplekken en zelfgekweekte groente uit te proberen.</p>
<p>Komend jaar wil C-Space, het bedrijf achter het project, de basis ook openstellen voor toeristen. Er moet een door ruimtevaartthema's ge√Ønspireerd hotel en restaurant komen. De lokale overheid steekt geld in het project en hoopt op twee miljoen bezoekers per jaar in 2030.</p>
<p>Mars Base 1 is niet de eerste simulatie van een Marsbasis in China. Begin maart opende een soortgelijk Marsdorp - wel zonder futuristische koepel - de deuren in de aangrenzende provincie Qinghai waar bezoekers eveneens kunnen ervaren hoe het is om in zo'n basis te leven.</p>
<p>Met de projecten wil China laten zien dat het een rol van betekenis speelt in de ruimte, zegt correspondent Sjoerd den Daas. "De overheid hoopt er ook het enthousiasme onder de eigen bevolking voor de ruimtevaartambities mee aan te wakkeren."</p>
<p>Maar dat is niet het enige doel. Regio's als Qinghai en Gansu kunnen de inkomsten uit het toerisme goed gebruiken. "Ze hebben nog maar nauwelijks geprofiteerd van China's economische opmars. Dit biedt een mooie kans mee te delen in de snelle groei van het binnenlandse toerisme."</p>
