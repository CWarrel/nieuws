---
layout: post
title: "Voetbalduels Frankrijk en België gestaakt: racisme en vuurwerk"
date: Fri, 12 Apr 2019 22:44:43 +0200
category: buitenland
externe_link: "http://feeds.nos.nl/~r/nosnieuwsbuitenland/~3/q8mQ1-1KA9s/2280208"
feature_image: "https://nos.nl/data/image/2019/04/12/543219/1008x567.jpg"
---

<p>Het was een opmerkelijke avond op de buitenlandse voetbalvelden. Zo werd er een duel in Frankrijk onderbroken na racistisch gedrag van fans en werd er in België voortijdig gestaakt nadat er vuurpijlen op het veld werden gegooid.</p>
<p>De wedstrijd tussen Standard Luik van trainer Michel Preud'homme (ex-FC Twente) en Anderlecht (van trainer Fred Rutten) in de play-offs om de Belgische titel werd na een half uur bij de stand 2-0 in het voordeel van de thuisploeg gestaakt.</p>
<p>Het duel werd eerder al tot twee keer toe onderbroken nadat Brusselse fans vuurwerk en rookbommen op het speelveld hadden gegooid.</p>
<p>Nadat toekomstig Ajacied Razvan Marin voor 1-0 had gezorgd, kreeg Kara Mbodji zijn tweede gele kaart voor het neerhalen van Moussa Djenepo.</p>
<p>Paul-José Mpoku maakte geen fout vanaf de stip, waarop voor de derde keer de vuurpijlen neerdaalden. Daarop vond de arbitrage het welletjes. Anderlecht-voorzitter Marc Coucke veroordeelde via Twitter het gedrag van de fans.</p>
<p>De wedstrijd tussen Dijon en Amiens, waar Erik Pieters speelt, in de hoogste afdeling van het Franse voetbal werd tijdelijk onderbroken wegens racistisch gedrag van fans van de thuisclub.</p>
<p>Het slachtoffer, verdediger Prince Désir Gouano van Amiens, verzocht om een korte pauze. Daar werd, voor de duur van vijf minuten, gehoor aan gegeven.</p>
<h2>Onacceptabel </h2>
<p>"We leven in de 21ste eeuw", zei de voetballer na afloop. "Dit is onacceptabel. Dat wilde ik duidelijk maken. We zijn allemaal gelijk, welke huidskleur we ook hebben. Ik hoop dat de mensen dat begrijpen."</p>
<p>Zowel beide clubs als de bond schaarde zich achter de speler. Volgens de bond zijn er al arrestaties geweest. De wedstrijd eindigde in 0-0.</p><img src="http://feeds.feedburner.com/~r/nosnieuwsbuitenland/~4/q8mQ1-1KA9s" height="1" width="1" alt=""/>
