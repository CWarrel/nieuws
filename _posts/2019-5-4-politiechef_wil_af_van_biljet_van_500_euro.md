---
layout: post
title: "Politiechef wil af van biljet van 500 euro"
date: Sat, 04 May 2019 09:36:01 +0200
categories: 
- financieel 
- economie 
externe_link: "https://nos.nl/l/2283179"
feature_image: "https://nos.nl/data/image/2019/05/04/547733/1008x567.jpg"
---

<p>Het biljet van 500 euro moet zo snel mogelijk worden afgeschaft. Dat pleidooi houdt de teamleider van de Financial Intelligence Unit (FIU), een politieonderdeel dat zich bezighoudt met criminele geldstromen en witwassen.</p>
<p>Begin dit jaar stopte De Nederlandsche Bank na een Europees besluit al met de productie en uitgifte van de biljetten, maar de briefjes die al in omloop waren, blijven wel geldig.</p>
<p>Volgens de FIU wordt het 500 euro-briefje praktisch alleen maar gebruikt door drugscriminelen. De meeste biljetten belanden vervolgens in Latijns-Amerika, Mexico en China, zegt teamleider Theo Akse in gesprek met De Telegraaf. "Terwijl je in die landen nog geen pakje boter met een eurobiljet kan afrekenen."</p>
<p>Volgens de Europese Centrale Bank waren er in maart nog zo'n 509 miljoen biljetten van 500 euro in omloop, met een waarde van ruim een 250 miljard euro.</p>
<h2>Geldstapel</h2>
<p>Het biljet van 500 euro is een van de waardevolste biljetten ter wereld. Zwitserland heeft een biljet van 1000 frank (877 euro), in Singapore kon tot 2014 een biljet van 10.000 dollar (6500 euro) worden gepind en Brunei heeft nog een soortgelijk briefje in omloop.</p>
<p>Ook wijst Akse erop dat het grootste eurobiljet de makkelijkste manier is om grote hoeveelheden geld te smokkelen. De handel van een kilo coke levert in kleinere biljetten al snel een geldstapel van een kilo op, terwijl dat bij de 500 euro-briefjes maar 70 gram is, rekent Akse voor. "Een enorm voordeel voor logistiek, verbergen, de beveiliging en heimelijke grensoverschrijdende transporten van cash."</p>
<p>Akse stelt voor om het bankbiljet over twee jaar af te schaffen en bezitters drie maanden de tijd geven om hun briefjes in te wisselen. Ook pleit hij ervoor om de 200 euro-biljetten uit het monetaire verkeer te halen, want die hebben volgens hem ook geen noodzaak meer. "Resteert alleen nog de vraag wie er als eerste bij de Europese Centrale Bank in Frankfurt aan de bel trekt."</p>
