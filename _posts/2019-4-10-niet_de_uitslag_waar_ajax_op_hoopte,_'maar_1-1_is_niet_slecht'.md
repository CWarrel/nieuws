---
layout: post
title: "Niet de uitslag waar Ajax op hoopte, 'maar 1-1 is niet slecht'"
date: Thu, 11 Apr 2019 00:19:07 +0200
category: sport
externe_link: "https://nos.nl/l/2279921"
feature_image: "https://nos.nl/data/image/2019/04/11/542836/1008x567.jpg"
---

<p>Met trots constateerden de Ajacieden dat ze woensdagavond in Amsterdam niet werden weggespeeld tegen Juventus in het eerste kwartfinaleduel in de Champions League en dat ze 'meekonden' op het niveau van de Italiaanse landskampioen. Dat wees niet alleen het vertoonde spel uit, maar ook de uitslag: 1-1.</p>
<p>De conclusie is derhalve dat Ajax niet kansloos is voor een volgende ronde in het miljoenenbal. "Willen we in de halve finales komen, zullen we echter wel weer een krachttoer moeten uithalen", stelde coach Erik ten Hag. "Maar als we met geloof daarnaartoe gaan, zit er nog wat in." Volgende week dinsdag, op 16 april, is de return in Turijn.</p>
<p>Ten Hag kon maar één minpuntje terughalen uit de 93 minuten die het duel duurde. "We hebben een klein momentje van onachtzaamheid gehad, en dat wordt gelijk afgestraft."</p>
<p>Hij doelde op de treffer van Cristiano Ronaldo, die een aanval opzette, zichzelf vrijliep en vervolgens raak kopte, vlak voor rust. De Portugees liep weg bij zijn bewaker Frenkie de Jong.</p>
<p>"Ja... je weet dat als hij die voorzet krijgt, dat-ie er bijna zeker inzit", stelde De Jong na afloop. "Of ik gefopt ben? Ja, zeker weten. Het is niet dat je er van kan genieten, maar het is wel knap."</p>
<p>Over de uitslag zei de middenvelder dit: "Het is niet waar we op gehoopt hadden, maar het is niet slecht. Als we zo spelen uit, met lef en durf zoals we ook in Madrid hebben gedaan, dan zie ik nog zeker kansen. Ik heb er een goed gevoel over."</p>
