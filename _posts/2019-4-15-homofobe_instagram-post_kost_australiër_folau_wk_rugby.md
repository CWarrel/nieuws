---
layout: post
title: "Homofobe Instagram-post kost Australiër Folau WK rugby"
date: Mon, 15 Apr 2019 12:48:14 +0200
category: sport
externe_link: "https://nos.nl/l/2280568"
feature_image: "https://nos.nl/data/image/2019/04/15/543830/1008x567.jpg"
---

<p>Een niet mis te verstane boodschap op Instagram, waarin onder anderen homoseksuelen het moeten ontgelden, lijkt het einde in te luiden van de rugbycarrière van Israel Folau. De post van de 30-jarige full-back, een zwaar gelovig christen, kost hem in ieder geval een plek in de Australische selectie voor het WK van later dit jaar in Japan.</p>
<p>Een jaar geleden bleven sancties nog uit toen Folau op Instagram inging op de vraag van een medegebruiker wat God van plan is met homoseksuelen. De rugbyer antwoordde met: de hel!!! In een column ontkende hij homofoob of intolerant te zijn; hij droeg slechts zijn christelijke geloof uit.</p>
<h2>Grove schendig</h2>
<p>Met zijn post van vorige week ging hij volgens de Australische rugbybond, die hem al herhaaldelijk had gewaarschuwd, echter ver over de schreef. Folau publiceerde op Instagram een banner met de tekst: 'Dronkaards, homo's, overspeligen, leugenaars, hoerenlopers, dieven, atheïsten en heidenen: jullie wacht de hel.'</p>
<p>Een grove schending van de gedragscode voor profspelers, oordeelde Rugby Australia, die terstond het contract met Folau verbrak. "Het is duidelijk dat elk commentaar dat onrespectvol is ten opzichte van mensen vanwege hun seksuele voorkeur, tot disciplinaire maatregelen leidt."</p>
