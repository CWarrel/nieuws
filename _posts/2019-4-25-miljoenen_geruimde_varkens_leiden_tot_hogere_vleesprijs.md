---
layout: post
title: "Miljoenen geruimde varkens leiden tot hogere vleesprijs"
date: Thu, 25 Apr 2019 18:09:58 +0200
categories: 
- financieel 
- economie 
externe_link: "https://nos.nl/l/2282035"
feature_image: "https://nos.nl/data/image/2019/04/25/545989/1008x567.jpg"
---

<p>Miljoenen varkens zijn er al door geveld: de Afrikaanse varkenspest. De uitbraak van het virus in China zorgt voor een fikse stijging van de prijs van varkensvlees. Goed nieuws voor de varkensboeren die niet getroffen zijn, maar slecht nieuws voor de vleesverwerkers die door het virus meer geld kwijt zijn aan hun 'grondstof'.</p>
<p>Door het afgenomen aanbod is de prijs van een big sinds oktober vorig jaar gestegen van 20 naar 63,50 euro, blijkt uit cijfers van vleesleverancier Vion. Die biggen groeien weer uit tot vleesvarkens. Ook de prijs van varkensvlees steeg flink. In oktober kostte een kilo vlees 1,35 euro, inmiddels is dat opgelopen tot 1,80 euro per kilo.</p>
<p>De totale afname van de productie in China als gevolg van de varkenspest is moeilijk in te schatten omdat er elke dag nieuwe gevallen opduiken. De Rabobank schat op basis van de huidige situatie in dat de productie in China dit jaar tussen de 25 en 35 procent zal dalen ten opzichte van 2018. Het land zal dus meer varkensvlees moeten importeren.</p>
<p>Volgens sectorspecialist René Veldman kan de afname van de productie in China op korte termijn niet opgevangen worden door een hogere productie van varkensvlees in andere landen. "Daar gaat wel een jaar of 5 overheen."</p>
<p>Hij verwacht dat de prijzen voorlopig dus nog wel blijven stijgen. "Op een gegeven moment stopt dat wel, omdat het te duur wordt en de vraag van consumenten afneemt."</p>
<p>Slecht nieuws voor de vleesverwerkers, die varkensvlees nodig hebben als grondstof voor bijvoorbeeld broodbeleg. De Vereniging voor de Europese Vleeswarenindustrie (Clitravi) en de Vereniging voor de Nederlandse Vleeswarenindustrie (VNV) willen dan ook dat de prijsstijgingen doorberekend worden in de hele keten. Dat zou betekenen dat consumenten in de supermarkt meer gaan betalen voor hun plakjes boterhamworst.</p>
<p>De vleesverwerkers lijden financiële schade door de stijgende prijzen, maar de varkensboeren profiteren er juist van. "We zijn erg blij met de hoge prijzen", zegt Eric Stiphout, bestuurslid bij de Producenten Organisatie Varkenshouderij (POV). "Er zijn nog gaten te vullen van voorgaande jaren waarin het minder ging."</p>
<p>Wel hebben de boeren grote zorgen dat de Afrikaanse varkenspest ook in Nederland uitbreekt. Het virus is namelijk niet alleen opgedoken in China, maar ook in delen van Oost-Europa en België. "Die zorgen drukken de feestvreugde wel", zegt Stiphout.</p>
<p>Bij de laatste uitbraak van de varkenspest in Nederland in 1997 werden meer dan tien miljoen varkens geruimd en liep de schade voor de getroffen bedrijven op tot in de miljarden.</p>
<p>Tot nu toe zijn er naar schatting zeker 150 miljoen varkens geruimd in China. Volgens dierenrechtenorganisatie Varkens in Nood is er veel te weinig aandacht voor het dierenleed dat daarmee gemoeid gaat. "We snappen dat de boeren blij zijn met de hogere prijzen maar ondertussen worden er wel miljoenen varkens op gruwelijke wijze geruimd", zegt Frederieke Schouten.</p>
<p>Volgens de organisatie worden de dieren massaal levend begraven of verbrand. Varkens in Nood start een petitie waarin ze minister Schouten van Landbouw vragen in gesprek te gaan met de ambassadeur van China.</p>
