---
layout: post
title: "Ajax wijst verzoek Twente af: 'Er wordt gewoon op De Toekomst gespeeld'"
date: Mon, 15 Apr 2019 14:13:55 +0200
category: sport
externe_link: "https://nos.nl/l/2280577"
feature_image: "https://nos.nl/data/image/2019/04/15/543844/1008x567.jpg"
---

<p>FC Twente heeft Ajax en de gemeente Amsterdam opnieuw gevraagd de wedstrijd van vrijdag tegen Jong Ajax - waarin de Tukkers kampioen kunnen worden in de eerste divisie - in de Johan Cruijff Arena te laten spelen. Het plan lijkt echter geen kans van slagen te hebben.</p>
<p>"De wedstrijd wordt gewoon op De Toekomst gespeeld", laat een woordvoerster van Ajax weten. "We zijn op de hoogte van het verzoek, maar we gaan niet in de Arena spelen."</p>
<h2>Beperkte capaciteit</h2>
<p>Jong Ajax speelt altijd op sportcomplex De Toekomst, vlak naast de Arena. Vanwege de beperkte capaciteit van het stadionnetje zijn er slechts 185 kaartjes beschikbaar voor de fans van Twente. Veel supporters willen vrijdag naar Amsterdam komen, ook als ze geen kaartje hebben.</p>
<p>"Als onze club terug kan keren naar het niveau waar wij horen, dan horen wij daar bij te zijn. En niet in een uitvak met een capaciteit van 185 man op een amateurcomplex", staat op de Facebookpagina van Vak P, de fanatieke aanhang van Twente.</p>
<p>De voetbalbond KNVB had het prima gevonden als er in de Arena gespeeld zou worden, maar Ajax gaat daar niet in mee. "Met 185 kaarten is de capaciteit al verhoogd. De KNVB heeft de eis dat 2,5 procent van de beschikbare kaarten voor uitsupporters moet zijn. Met 185 kaarten is 8,8 procent gevuld met Twente-fans."</p>
<p>"We begrijpen dat Twente graag met meer supporters naar de wedstrijd wil komen, maar dat is niet ons probleem. In principe spelen we gewoon op de Toekomst, dat is alles wat we er nu over kunnen zeggen", sluit Ajax af.</p>
