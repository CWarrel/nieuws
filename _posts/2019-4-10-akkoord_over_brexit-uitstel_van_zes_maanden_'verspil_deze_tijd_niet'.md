---
layout: post
title: "Akkoord over brexit-uitstel van zes maanden: 'Verspil deze tijd niet'"
date: Thu, 11 Apr 2019 01:14:39 +0200
category: buitenland
externe_link: "http://feeds.nos.nl/~r/nosnieuwsbuitenland/~3/_fFud0RPCec/2279923"
feature_image: "https://nos.nl/data/image/2019/04/11/542809/1008x567.jpg"
---

<p>Na een urenlange top in Brussel zijn de EU-lidstaten en het Verenigd Koninkrijk het eens geworden over een nieuwe brexit-datum. Voor 31 oktober moet het vertrek van het Verenigd Koninkrijk uit de EU zijn geregeld.</p>
<p>Er werd door de 27 EU-leiders tot aan het begin van de nacht vergaderd over de nieuwe datum. Een paar uur later ging de Britse premier May akkoord met het voorstel.</p>
<p>Met het uitstel van zes maanden heeft May de uitkomst waarvoor ze naar Brussel kwam. Ze krijgt zo meer tijd om de brexit-deal door haar parlement te loodsen.</p>
<p>Correspondent Thomas Spekschoor legt uit wat het uitstel precies betekent:</p>
<p>Zonder uitstel hadden de Britten vrijdag zonder deal uit de EU moeten stappen. Wel moet het Verenigd Koninkrijk in de overeenkomst meedoen aan de Europese verkiezingen volgende maand. Anders is de brexit al op 1 juni.</p>
<p>Voorzitter Donald Tusk van de Europese Raad was tevreden met het akkoord. "Deze deal is net zo flexibel als ik had gedacht", zei hij. Tusk waarschuwde de Britten nog wel: "Verspil deze tijd niet".</p>
<p>May zei in een persconferentie dat ze met pijn in het hart haar handtekening onder de verlenging zette. Ze benadrukte nog steeds zo snel mogelijk de EU te willen verlaten. Als het kan voor 22 mei, zodat het Verenigd Koninkrijk niet hoeft mee te doen aan de Europese verkiezingen. "We moeten hard blijven werken. De komende weken worden niet makkelijk."</p>
<p>May reageerde na afloop op de overeenkomst:</p>
<p>Europese Commissie-voorzitter Juncker benadrukte dat een no-deal-brexit "een complete ramp" zou zijn geweest. "We zullen er alles aan doen om dat te voorkomen."</p>
<h2>Voorwaarden</h2>
<p>In aanloop naar de Brusselse top was al wel bekend dat de Europese regeringsleiders bereid waren May extra tijd te gunnen onder een aantal strikte voorwaarden.</p>
<p>De EU-leiders waren onderling vooral verdeeld over hoe strikt die voorwaarden precies moesten zijn. En dan met name over de lengte van het uitstel dat de Britten konden krijgen.</p>
<p>Zo wilde de Franse president Macron slechts een beperkte verlenging. Hij pleitte voor een uitstel van de brexit tot 30 juni en niet later, zodat de druk op de Britse politiek maximaal bleef om tot een oplossing te komen.</p>
<p>Hij ging toch akkoord met langere uitstel om "de eenheid in de EU te waarborgen".</p><img src="http://feeds.feedburner.com/~r/nosnieuwsbuitenland/~4/_fFud0RPCec" height="1" width="1" alt=""/>
