---
layout: post
title: "Notre-Dame Parijs staat in brand: 'Komende 1,5 uur is beslissend'"
date: Mon, 15 Apr 2019 19:13:13 +0200
category: nieuws
externe_link: "https://nos.nl/l/2280620"
feature_image: "https://nos.nl/data/image/2019/04/15/543937/1008x567.jpg"
---

<p>De Notre-Dame in Parijs staat in brand. Vlammen en rook komen uit het dak van de middeleeuwse kathedraal en het vuur blijft zich ogenschijnlijk uitbreiden. De spits van de kathedraal is ingestort. Ook een van de twee beroemde rechthoekige torens van de kerk heeft vlam gevat. Gebouwen in de omgeving zijn ontruimd.</p>
<p>Het Franse ministerie van Binnenlandse Zaken meldt dat onzeker is of de brandweer de kerk nog kan redden. "De komende anderhalf uur zullen bepalend zijn", zei de brandweer zelf daarover op een persconferentie. Als het vuur niet snel wordt gestopt in de klokkentoren, is de schade volgens de woordvoerder niet te overzien.</p>
<p>"Het hele geraamte staat in brand", zegt een woordvoerder van de Notre-Dame. Hij zegt dat het houten interieur van de kerk hoogstwaarschijnlijk niet meer te redden is. De hulpdiensten proberen de kunst die in de kathedraal is opgeslagen naar buiten te krijgen.</p>
<p>Volgens de politie zijn er voor zover bekend geen doden gevallen bij de brand. Of er mensen gewond zijn geraakt, is nog niet duidelijk. "Alle mogelijke middelen" worden volgens de autoriteiten ingezet om het vuur uit te krijgen. Bluswerkzaamheden vanuit de lucht zouden geen optie zijn, omdat het gebouw zou kunnen bezwijken onder het gewicht van het water.</p>
<p>"Het is vreselijk. Dit is een icoon van de stad en dat icoon staat nu in brand", zegt correspondent Frank Renout. "Iedereen staat erbij en kijkt ernaar en het wordt live uitgezonden." Honderden mensen staan op bruggen en in straten in de omgeving naar de brand te kijken. Parijzenaren en bezoekers van de stad knielen en bidden in de menigte. De aartsbisschop van Parijs heeft opgeroepen alle klokken in de stad te luiden.</p>
<p>Volgens de politie is het vuur vermoedelijk niet aangestoken. De brandweer zegt tegen persbureau AFP dat de brand mogelijk is ontstaan bij restauratiewerkzaamheden. Rond de torenspits stonden steigers. Vorige week zijn zestien koperen standbeelden rond de spits verwijderd om gerestaureerd te worden.</p>
<p>Burgemeester Hidalgo van Parijs spreekt van een vreselijke brand. Zij en de politie vragen mensen om uit de buurt te blijven zodat de hulpdiensten bij de kathedraal kunnen komen.</p>
<p>President Macron, die vandaag een toespraak zou houden naar aanleiding van de maandenlange gelehesjesprotesten, heeft zijn speech afgeblazen in verband met de brand. Hij is nu bij de Notre-Dame en overlegt met de hulpdiensten. "Een deel van ons staat in brand", zei president Macron voorafgaand aan het overleg. Hij betuigt zijn medeleven aan alle katholieken en Fransen.</p>
<p>Donald Tusk, de voorzitter van de Europese Raad, zegt dat de Notre-Dame van Parijs de Notre-Dame van heel Europa is. "Wij staan vandaag allemaal Parijs bij", schrijft hij op Twitter.</p>
<h2>Twaalfde eeuw</h2>
<p>De bouw van de beroemde vroeggotische kathedraal begon in de twaalfde eeuw en werd in de dertiende eeuw grotendeels afgerond. De Notre-Dame is een van de bekendste bouwwerken ter wereld en trekt jaarlijks miljoenen bezoekers.</p>
