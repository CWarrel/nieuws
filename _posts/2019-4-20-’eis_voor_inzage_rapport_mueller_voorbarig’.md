---
layout: post
title: "’Eis voor inzage rapport Mueller voorbarig’"
date: Sat, 20 Apr 2019 06:52:22 +0200
category: buitenland
externe_link: "https://www.telegraaf.nl/nieuws/3473866/eis-voor-inzage-rapport-mueller-voorbarig"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2ab7e5e4-6328-11e9-93e7-02d2fb1aa1d7.jpg"
---

<p class="intro">„Prematuur en onnodig.” Zo noemt het Amerikaanse ministerie van Justitie de eis van de justitiecommissie van het Huis van Afgevaardigden om inzage te krijgen in het hele Ruslandonderzoek.</p> <p>In een verklaring laat het ministerie weten samen te werken met het Congres om tegemoet te komen aan het verzoek. Maar het departement voegt daar wel aan toe dat dat in overeenstemming gebeurt met de wet en de rechten van de regering.</p><p>De Democratische commissievoorzitter Jerrold Nadler heeft eerder op vrijdag formeel inzage geëist in het hele rapport van de speciale onderzoeker Robert Mueller. Volgens Nadler is de donderdag gepresenteerde versie voor veel Congresleden onduidelijk. Stukjes uit het originele rapport zijn onleesbaar gemaakt omdat die met andere lopende zaken te maken zouden hebben.</p><p>Het rapport gaat over beweringen dat toenmalig Republikeins presidentskandidaat Trump in 2016 in de verkiezingscampagne zou hebben samengezworen met Russen. Mueller heeft na 22 maanden onderzoek geconcludeerd dat dit niet het geval was.</p><p>De Democraten willen nu kijken of het rapport andere aanknopingspunten bevat om Trump op aan te vallen. Mueller heeft in zijn rapport geklaagd over pogingen van Trump zich met zijn onderzoek te bemoeien. Het Congres moet kijken of Trump daarbij strafbare feiten pleegde.</p><p>Trump ziet in de conclusie dat er geen Russische samenzwering is geweest een overwinning, maar is ook niet blij met het rapport. Het „gekke Muellerrapport” is volgens hem „gemaakt door achttien Democratische Trumphaters” en het bevat talrijke onjuistheden en nonsens. Een van de betwiste stellingen is dat Trump in juni 2017 juridisch adviseur Don McGahn zou hebben opgedragen te gaan werken aan het ontslag van Mueller. In het rapport staat dat McGahn dat toen heeft geweigerd. Volgens Trump is het hele onderzoek een gevolg van een op niets gebaseerde, door Democraten georganiseerde heksenjacht gericht tegen zijn persoon.</p>
