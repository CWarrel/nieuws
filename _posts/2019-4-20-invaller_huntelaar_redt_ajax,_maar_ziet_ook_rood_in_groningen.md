---
layout: post
title: "Invaller Huntelaar redt Ajax, maar ziet ook rood in Groningen"
date: Sat, 20 Apr 2019 20:23:32 +0200
category: sport
externe_link: "https://nos.nl/l/2281337"
feature_image: "https://nos.nl/data/image/2019/04/20/544968/1008x567.jpg"
---

<p>Ajax heeft een benauwde zege geboekt bij FC Groningen, waarin een hoofdrol was weggelegd voor invaller Klaas-Jan Huntelaar. De spits maakte in de 78ste minuut de enige treffer en moest zes minuten daarna met rood van het veld: 1-0.</p>
<p>De wedstrijd begon voor Ajax met wat schrikmomentjes. Zo leek Frenkie de Jong na een dribbel even naar zijn hamstring te grijpen en werd Matthijs de Ligt behandeld aan zijn bovenbeen, nadat hij in de actie daarvoor met een kopbal de paal had geraakt.</p>
<p>Ajax greep de controle en was dreigender dan de thuisploeg. De opgelapte De Ligt werd opnieuw gevaarlijk met een kopbal en Joël Veltman kreeg een goede kans, maar de snel uitgekomen doelman Sergio Padt bracht redding op de volley.</p>
<p>Naarmate de rust dichterbij kwam, beet Groningen meer van zich af. Veel grote kansen leverde het niet op, al ging een schot van Ludovit Reis maar net net naast de paal.</p>
<p>Na rust lukte het de Groningers wel om een grote kans af te dwingen. Ritsu Doan schoot via de vingertoppen van André Onana naast, na een goede combinatie met Ajax-huurling Kaj Sierhuis.</p>
<p>Coach Erik ten Hag zag dat zijn ploeg aanvallend te weinig bracht en wisselde middenvelder Lasse Schöne in de 59ste minuut voor spits Huntelaar. Vanaf dat moment werd het een nerveuze wedstrijd.</p>
<p>Want de tijd begon te dringen voor Ajax, dat via Nico Tagliafico bijna scoorde. Ex-Ajacied Deyovaisio Zeefuik haalde zijn inzet voor de doellijn weg.</p>
<h2>Domme gele kaart</h2>
<p>Het was uiteindelijk Huntelaar die deed waarvoor hij werd ingebracht. Hij redde Ajax door zich te ontworstelen van Tim Handwerker en hard binnen te schieten.</p>
<p>Na de goal was hij door het dollen heen en trok hij zijn shirt uit. Het kwam hem op een gele kaart te staan. Het bleek een dure, want snel daarna kreeg de geroutineerde spits zijn tweede geel na een beuk tegen Samir Memisevic.</p>
<p>Met een man meer werd Groningen gevaarlijk via het hoofd van Paul Gladon, maar Onana hield zijn doel schoon met een fraaie duik. In de 90ste minuut schreeuwde heel Groningen nog om een penalty, nadat Tagliafico de bal op zijn bovenarm kreeg toen hij wilde uitverdedigen. Higler wilde niets van een strafschop weten.</p>
