---
layout: post
title: "Alitalia krijgt meer tijd voor redding"
date: Fri, 03 May 2019 21:23:49 +0200
categories: 
- financieel 
- economie 
externe_link: "https://nos.nl/l/2283142"
feature_image: "https://nos.nl/data/image/2017/04/25/374440/1008x567.jpg"
---

<p>De failliete luchtvaartmaatschappij Alitalia wordt nog anderhalve maand langer door de Italiaanse regering ondersteund en de deadline voor overnamekandidaten is verlengd tot 15 juni. Dat is gebeurd op verzoek van een van de overnamekandidaten, de spoorwegmaatschappij Ferrovie dello Stato.</p>
<p>De voormalige nationale luchtvaartmaatschappij van Italië wordt al sinds 2017 in de lucht gehouden door leningen van de staat, nadat het personeel een reorganisatie had geblokkeerd. De deadline voor die steun liep af op 30 april.</p>
<p>Ferrovie dello Stato is samen met de Amerikaanse luchtvaartmaatschappij Delta Airlines in de race om Alitalia over te nemen. Maar er is nog een derde partij nodig om de naar schatting één miljard euro die daarvoor nodig is op te hoesten. In de Italiaanse pers wordt gespeculeerd dat het snelwegbedrijf Atlantia van de Benetton-familie een bijdrage wil leveren aan de redding.</p>
<p>Een bijdrage van Atlantia zou het bedrijf de genade van de regering kunnen bezorgen die het verloor na de snelwegramp in Genua in augustus vorig jaar. Bij het instorten van een brug kwamen toen 43 mensen om het leven. Volgens de regering werd het ongeluk veroorzaakt door achterstallig onderhoud. Er loopt nu een procedure om Atlantia de concessie voor de exploitatie van de Italiaanse snelwegen te ontnemen. Atlantia, dat ook het belangrijkste vliegveld van Rome exploiteert, ontkent kandidaat te zijn om Alitalia te redden.</p>
<p>Alitalia wordt al decennia geplaagd door mismanagement, politieke inmenging en militante vakbonden, terwijl ook in Italië de concurrentie van prijsvechters hevig is. De door de staat aangestelde managers slaagden er vorig jaar in het verlies te beperken tot 154 miljoen euro, waar het verlies in 2016 nog 410 miljoen euro was.</p>
<p>Als de redding door het consortium onder leiding van Ferrovia niet slaagt, dreigt voor de regering de minst aantrekkelijke optie: overname door het Duitse Lufthansa. Deze maatschappij heeft al eerder aangekondigd belangstelling te hebben voor een overname, maar alleen als er flink gesneden kan worden in het ruim 11.000-koppige personeelsbestand. Met het uitstel koopt de rechts- populistische regering van Italië in ieder geval tijd om pijnlijke maatregelen uit te stellen tot na de verkiezingen voor het Europees parlement, eind deze maand.</p>
