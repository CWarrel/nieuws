---
layout: post
title: "Bertens imponeert in kraker tegen Kerber en is halvefinaliste"
date: Fri, 26 Apr 2019 20:06:42 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/FQGiqMrNxwA/2282205"
feature_image: "https://nos.nl/data/image/2019/04/26/546233/1008x567.jpg"
---

<p>Kiki Bertens zet haar opmars voort op het WTA-toernooi in Stuttgart. De mondiale nummer zeven bereikte met een ijzersterk optreden de halve finales door publieksfavoriet Angelique Kerber te kloppen: 6-3, 6-4.</p>
<p>Bertens kon in de vorige ronde nog op haar service leunen (20 aces), maar tegen de Duitse nummer vijf van de wereld draaide vooral haar forehand als een tierelier.</p>
<h2>Bertens opgetogen</h2>
<p>"Vandaag speelde ik een stuk beter dan gisteren. Ik speelde zeer solide", was de opgetogen reactie van Bertens na haar derde zege op Kerber in vijf onderlinge duels.</p>
<p>Bertens drukte Kerber voortdurend naar achteren en zocht met scherpe crossballen telkens de hoeken op. Kerber werd daardoor gedwongen om te verdedigen (haar handelsmerk), maar Bertens bleef geduldig en sloeg met een winner vaak toe op het juiste moment.</p>
<p>Een zeer slordige game van tweevoudig winnares Kerber op 4-3 in de eerste set leidde de setwinst voor de ontspannen ogende Bertens in.</p>
<p>De Zuid-Hollandse denderde vervolgens door in de tweede set en kwam na een break op 2-2 niet meer in de problemen. Bertens benutte haar tweede matchpoint met een ace.</p>
<h2>Kvitová volgende tegenstander</h2>
<p>Bertens mag zich zaterdag in de halve finales opnieuw voor een topduel opmaken. Ze treft dan Petra Kvitová, de mondiale nummer drie uit Tsjechië. De partij begint niet voor 15.30 uur.</p><img src="http://feeds.feedburner.com/~r/nossporttennis/~4/FQGiqMrNxwA" height="1" width="1" alt=""/>
