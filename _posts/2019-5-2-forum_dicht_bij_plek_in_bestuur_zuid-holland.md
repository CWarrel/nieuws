---
layout: post
title: "Forum dicht bij plek in bestuur Zuid-Holland"
date: Thu, 02 May 2019 14:27:07 +0200
category: politiek
externe_link: "https://nos.nl/l/2282959"
feature_image: "https://nos.nl/data/image/2019/05/02/547414/1008x567.jpg"
---

<p>In de provincie Zuid-Holland hebben Forum voor Democratie, VVD en CDA een onderhandelingsakkoord bereikt. Dat moet de basis vormen voor een akkoord over een nieuw college van Gedeputeerde Staten. Zuid-Holland zou daarmee de eerste provincie zijn waar de partij van Thierry Baudet in het dagelijks bestuur komt.</p>
<p>De drie partijen onderhandelden de afgelopen weken over een nieuw provinciebestuur. Informateur Hans Wiegel maakte daarvoor een pas op de plaats. </p>
<h2>Geen keihard nee tegen nieuwe windmolens</h2>
<p>Forum, VVD en CDA zijn het eens geworden over allerlei onderwerpen, waaronder mobiliteit, energie en klimaat. Afgesproken is dat de provincie gewoon zal meewerken aan de energietransitie, maar daarbij moet vooral gekeken worden naar alternatieve energiebronnen als restwarmte, aardwarmte, waterstof en getijdenenergie.</p>
<p>In het akkoord staat verder dat Zuid-Holland al aan zijn verplichtingen heeft voldaan voor het mogelijk maken van windmolens op het land. Vooral Forum voor Democratie maakte er in de campagne een hard punt van dat er geen nieuwe windmolens mochten komen. In het akkoord staat nu daarover: "Extra windmolens op land hebben niet onze voorkeur en daarom zullen we een lobby bij het Rijk voeren om deze op zee te plaatsen".</p>
<p>De drie partijen hebben samen 25 zetels, maar voor een meerderheid zijn 28 zetels nodig. Dat zou betekenen dat nog zeker één partij moet aanschuiven. Dinsdag ontvangt informateur Wiegel alle partijen om te kijken wie mee wil doen.</p>
<h2>Literaire overdrijvingen</h2>
<p>Partijleider Baudet vindt het "fantastisch nieuws", dat Forum als grootste partij in Zuid-Holland een conceptakkoord heeft weten te bereiken met VVD en CDA. Hij ging speciaal naar het provinciehuis in Den Haag om daar een filmpje op te nemen. Hij nodigt daarin andere partijen als SGP/ChristenUnie en de PvdA nadrukkelijk uit om aan te schuiven.</p>
<p>Baudet stelt zich daarbij nederig op: "Forum kan soms scherp zijn op de inhoud of met literaire overdrijvingen iedereen in de bomen jagen. Maar uiteindelijk willen we gewoon een goed bestuur, en dat willen we laten zien."</p>
