---
layout: post
title: "Shell vangt bot bij rechter om overwerk"
date: Fri, 19 Apr 2019 11:41:11 +0200
categories: 
- financieel 
- koersen 
externe_link: "https://www.telegraaf.nl/financieel/3470063/shell-vangt-bot-bij-rechter-om-overwerk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/407cddea-62b4-11e9-b172-02d1dbdc35d1.jpg"
---

<p class="intro">Personeel van Shell hoeft niet over te werken bij groot onderhoud op de locatie in Moerdijk. Dat heeft de rechter beslist in een kort geding dat door de olie- en gasreus was aangespannen. Het weigeren van overwerk maakt onderdeel uit van vakbondsacties van FNV en CNV in de roep om een betere cao.</p> <p>Shell was bang voor de veiligheid van mensen en milieu in Moerdijk en vroeg de rechter om de acties tegen te houden. Zonder overwerk zou het onderhoud vertraagd of zelfs uitgesteld kunnen worden, betoogde de onderneming. Dat kan de chemiereus naar eigen zeggen mogelijk honderden miljoenen kosten. De rechter ging niet mee in de argumentatie van Shell.</p><p>Vakbonden en Shell kunnen het niet eens worden over een nieuwe cao. De bonden willen een structurele loonsverhoging van 5 procent per jaar en vermindering van werkdruk. Shell biedt een stuk minder. Ook op de locatie in Pernis is al gestaakt. Vorige week kondigde Shell aan lonen van stakende werknemers te korten.</p><p>Veiligheidsrisico's</p><p>Voor de onderhoudsklus in Moerdijk zijn behalve de vierhonderd eigen werknemers van de fabriek ook nog 2500 externe krachten ingehuurd. Volgens Shell lopen zij veiligheidsrisico’s bij de actie. De advocaat van het bedrijf wees eerder ook op een brief van de Omgevingsdienst Midden- en West-Brabant, die zorgen uitte om de veiligheid.</p><p>De vakbonden bepleitten dat de veiligheidsrisico’s niet zo groot zijn als Shell wil doen voorkomen. Advocaten van FNV zeiden tegen de rechter dat de acties van werknemers uiteraard geld kosten. ,,Maar zelfs als het honderden miljoenen kost, is dat voor Shell maar een beetje. Het is David tegen Goliath. Daarnaast kan Shell heel makkelijk iets doen tegen deze kosten door een goed bod te doen.’’</p><p>Onderhoudsstop</p><p>Shell benadrukt dat de bonden tegenover de rechter hebben toegezegd mee te werken aan de onderhoudsstop, met als enige beperking dat het binnen het normale rooster is. Het bedrijf bekijkt wat de consequenties zullen zijn op het onderhoudsproces.</p><p>De acties bij Shell zullen zeker tot dinsdag duren. Volgens FNV staat dan een nieuw overleg tussen de partijen gepland. Shell wijst erop dat de uitnodiging voor de bonden om verder te praten staat.</p>
