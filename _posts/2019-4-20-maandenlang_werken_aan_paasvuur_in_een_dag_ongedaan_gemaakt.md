---
layout: post
title: "Maandenlang werken aan paasvuur in een dag ongedaan gemaakt"
date: Sat, 20 Apr 2019 13:40:46 +0200
category: nieuws
externe_link: "https://nos.nl/l/2281287"
feature_image: "https://nos.nl/data/image/2019/04/20/544885/1008x567.jpg"
---

<p>1200 kubieke meter snoeiafval, takken, coniferen, kerstbomen. Allemaal op een grote hoop gegooid op een weiland langs de N824 bij het buurtschap Lochuizen in de Gelderse Achterhoek.</p>
<p>Morgen, op de avond van Eerste Paasdag, zou de fik erin gaan. Maar burgemeester Joost van Oostrum van de gemeente Berkelland besloot maandag dat het niet door kan gaan vanwege de droogte.</p>
<p>Daarom is het op deze vroege zaterdagochtend een kabaal van jewelste: een grijper die de takken lostrekt en enigszins sorteert. Een andere grijper die ze in de mond van een enorme shredder schuift en dan de grote gele pijp die de houtsnippers in een container spuugt.</p>
<p>Zo dus:</p>
<p>Han Kruisselbrink staat er een beetje mismoedig naar te kijken. Maandenlang werk in één zaterdag ongedaan gemaakt. "We zijn wel blij dat de gemeente één lijn trekt. In Berkelland zijn 80 aanvragen voor een paasvuur gedaan. Die zijn allemaal afgeblazen."</p>
<p>Een paar kilometer verderop steek je de grens met de gemeente Hof van Twente over. Daar zijn onder voorwaarden nog wel Paasvuren toegestaan. In Bentelo bijvoorbeeld, waar ze de brandstapel moesten terugbrengen van zo'n 1500 kubieke meter naar 500. En waar ze een giertank met 12.000 liter water paraat hebben staan.</p>
<p>Ook in Espelo gaat het paasvuur door, al hadden ze daar liever een stuk hoger gebouwd:</p>
<p>Een giertank had Kruisselbrink ook wel gewild, maar het gaat niet gebeuren. Waarschijnlijk zit hij zondagavond thuis op de bank. Het bestuur heeft op maandag besloten om dan maar meteen alle festiviteiten van paasavond af te gelasten. Er komt ook geen feesttent.</p>
<p>"We hebben al 1500 euro aan kosten gemaakt. Daarvan verdienen we 900 euro terug omdat mensen een bijdrage betalen voor het afleveren van hun snoeiafval. Maar als we nu ook nog een feestje organiseren zonder een paasvuur, dan heb je kans dat er niemand komt opdagen. Dan gaan we nog verder het schip in."</p>
<p>Vandaag is er nog wel eieren zoeken en gooien voor zo'n 100 kinderen uit Lochuizen. Maar de lampions die ze gingen maken voor de optocht van zondagavond, nemen ze straks gewoon mee naar huis. Dit zou het 60ste paasvuur moeten worden, maar dat wordt dus volgend jaar. Kruisselbrink: "Gelukkig heeft de burgemeester ons op het hart gedrukt dat de traditie gewoon overeind blijft. Daar was ik wel heel blij mee."</p>
<p>Overigens is er toch nog een klein lichtpuntje: de houtsnippers zullen alsnog worden verbrand, maar dan als biomassa in een energiecentrale.</p>
