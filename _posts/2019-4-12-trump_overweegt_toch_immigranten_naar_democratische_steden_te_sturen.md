---
layout: post
title: "Trump overweegt toch immigranten naar Democratische steden te sturen"
date: Fri, 12 Apr 2019 21:33:26 +0200
category: nieuws
externe_link: "https://nos.nl/l/2280193"
feature_image: "https://nos.nl/data/image/2019/04/12/543193/1008x567.jpg"
---

<p>President Trump overweegt opgepakte immigranten naar steden te sturen waar overwegend Democratisch wordt gestemd. Trump bevestigt dat op Twitter, nadat Witte Huis-functionarissen enkele uren eerder nog hadden laten weten dat het idee is besproken, maar snel terzijde was geschoven.</p>
<p>"Vanwege het feit dat Democraten onze zeer gevaarlijke immigratiewetten niet willen veranderen, overwegen we inderdaad, zoals wordt geschreven, illegale immigranten alleen in sanctuary cities te plaatsen", legt Trump uit. "Radicaal links lijkt altijd een open grenzen- en open armen-beleid te hebben, dus dit moet ze heel blij maken!" Met sanctuary cities worden steden bedoeld die niet met de federale overheidsdiensten meewerken aan het uitzetten van immigranten.</p>
<p>Vanwege een gebrek aan plaatsen in opvang- en detentiecentra en een tekort aan rechters om de zaken van de migranten te behandelen, worden die op dit moment vaak vrijgelaten in grensplaatsen. Trump wil de migranten nu dus vrijlaten in sanctuary cities in het hele land, maar critici wijzen erop dat dat veel geld gaat kosten en dat mensen op deze manier misbruikt worden voor politieke doeleinden.</p>
<p>Gisteren schreef The Washington Post dat het Witte Huis de Amerikaanse immigratiedienst ICE twee keer heeft gevraagd opgepakte immigranten vrij te laten in steden die niet meewerken aan uitzetting. Het zou bedoeld zijn als straf voor politieke tegenstanders.</p>
<p>Een van die steden is San Francisco, woonplaats van de Democratische voorzitter van het Amerikaanse Huis van Afgevaardigden, Nancy Pelosi. "Het is gewoon weer een idee dat een president van de Verenigde Staten onwaardig is", reageerde Pelosi op het nieuws.</p>
