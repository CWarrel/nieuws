---
layout: post
title: "Prins William: terrorist Nieuw-Zeeland heeft niets bereikt"
date: Fri, 26 Apr 2019 08:25:13 +0200
category: buitenland
externe_link: "http://feeds.nos.nl/~r/nosnieuwsbuitenland/~3/NOOim7UstV0/2282104"
feature_image: "https://nos.nl/data/image/2019/04/26/546090/1008x567.jpg"
---

<p>De Britse prins William heeft in Nieuw-Zeeland gezegd dat de Australische terrorist die in Christchurch vijftig mensen doodschoot, niet is geslaagd in zijn doel om haat te verspreiden. De hertog van Cambridge sprak in een moskee in Christchurch honderd mensen toe, onder wie premier Jacinda Ardern en enkele moslimleiders.</p>
<p>"Hij probeerde verdeeldheid en haat te zaaien in een ruimte die staat voor saamhorigheid en onbaatzuchtigheid, maar dat is hem niet gelukt", zei William.</p>
<p>William volgde het voorbeeld van premier Ardern door de naam van de terrorist niet te noemen. Hij bezocht ook de andere moskee waar de extremist had toegeslagen.</p>
<p>De prins zei dat hij aanvankelijk niet kon geloven dat zoiets was gebeurd in een land dat leek te ontsnappen aan de mondiale trend van verdeeldheid en woede en dat voor hem van jongs af aan garant staat voor optimisme.</p>
<p>Ardern zei na afloop tegen verslaggevers dat het bijzonder is dat zo'n belangrijk lid van de koninklijke familie zijn afspraken opzij zet om naar Nieuw-Zeeland te komen en daar respect aan de slachtoffers te betuigen.</p><img src="http://feeds.feedburner.com/~r/nosnieuwsbuitenland/~4/NOOim7UstV0" height="1" width="1" alt=""/>
