---
layout: post
title: "Beleggers klagen Boeing aan na crashes 737 MAX"
date: Wed, 10 Apr 2019 09:38:22 +0200
categories: 
- financieel 
- economie 
feature_image: "https://nos.nl/data/image/2018/11/08/511604/1008x567.jpg"
---

<p>Een groep aandeelhouders sleept de Amerikaanse vliegtuigbouwer Boeing voor de rechter. Na de ongelukken met het toestel 737 MAX in Indonesië en Ethiopië, is de beurswaarde van het bedrijf met zo'n 34 miljard dollar gekelderd.</p>
<p>De aandeelhouders zeggen dat Boeing winstgevendheid en groei boven veiligheid en eerlijkheid heeft gesteld en de ware omvang van de veiligheidsproblemen van de 737 MAX verborg.</p>
<p>Bij het neerstorten van de twee toestellen in Indonesië en Ethiopië kwamen meer dan 300 mensen om. In beide gevallen bleek dat het veiligheidssysteem de neus steeds omlaag drukte, doordat een sensor verkeerde informatie gaf.</p>
<h2>Nog steeds aan de grond</h2>
<p>In de hele wereld worden Boeings 737 MAX aan de grond gehouden. Het bedrijf heeft inmiddels een software-update doorgevoerd. Het systeem moet eerst opnieuw worden goedgekeurd door toezichthouders voordat de toestellen weer mogen vliegen.</p>
<p>De aandeelhouders zijn niet de enigen die een rechtszaak tegen de vliegtuigbouwer hebben aangespannen; ook nabestaanden van de slachtoffers van de twee ongelukken zijn naar de rechter gestapt.</p>
