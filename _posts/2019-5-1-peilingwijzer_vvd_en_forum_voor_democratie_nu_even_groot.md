---
layout: post
title: "Peilingwijzer: VVD en Forum voor Democratie nu even groot"
date: Wed, 01 May 2019 10:35:35 +0200
category: nieuws
externe_link: "https://nos.nl/l/2282802"
feature_image: "https://nos.nl/data/image/2019/05/01/547183/1008x567.jpg"
---

<p>In de nieuwste Peilingwijzer zijn de VVD en Forum voor Democratie de grootste partijen. De VVD komt op 24 tot 28 zetels in de Tweede Kamer, FvD op 21 tot 27 zetels.</p>
<p>"Dat betekent dat op basis van deze cijfers niet met zekerheid is te zeggen wie de grootste is", zegt politicoloog Tom Louwerse, de maker van de Peilingwijzer. De Peilingwijzer combineert de peilingen van Ipsos/EenVandaag, I&amp;O Research en Kantar. Hun cijfers zijn gedeeltelijk gebaseerd op onderzoek van vóór en tijdens de perikelen binnen FvD en gedeeltelijk op onderzoek daarna.</p>
<p>Verliezers zijn de PVV en de SP. De eerste partij komt op 11 tot 15 en ziet daarmee 7 Kamerzetels verdwijnen ten opzichte van de vorige Peilingwijzer, uit februari. De SP gaat 2 zetels terug en staat op 8 tot 12.</p>
<p>Volgens Louwerse zijn dit ook de grote trends die zichtbaar waren bij de Provinciale Statenverkiezingen: "Forum voor Democratie doet het goed, de PVV moet inleveren en met de SP gaat het matig."</p>
<p>De derde partij in de Peilingwijzer is GroenLinks, met 16 tot 18 zetels. Daarachter staat een viertal partijen op vergelijkbare hoogte, als we rekening houden met de onzekerheidsmarge. Het CDA komt uit op tussen de 12 en 14 zetels, de PVV dus op 11 tot 15. De PvdA staat in de Peilingwijzer op 9 tot 13 zetels, ongeveer vergelijkbaar met de SP.</p>
<p>Bij de kleinere partijen staan ChristenUnie (6 tot 8 zetels), de Partij voor de Dieren en 50Plus (beide 5 tot 7 zetels) op vergelijkbare hoogte. SGP en Denk staan op 2 tot 4 zetels.</p>
<h2>Geen De Hond</h2>
<p>Deze Peilingwijzer is de eerste waarin de peiling van Maurice de Hond niet langer is opgenomen. De Hond heeft kritiek op de Peilingwijzer en stelde eisen waaraan Louwerse niet wilde voldoen. Louwerse noemt dit in een reactie betreurenswaardig vanuit het oogpunt van volledigheid, maar stelt dat er ook op basis van de beschikbare peilingen van Ipsos, I&amp;O Research en Kantar "een goed beeld van de electorale krachtsverhoudingen te geven is".</p>
