---
layout: post
title: "Makelaars zien minder animo voor huizen, in steden blijft het druk"
date: Thu, 11 Apr 2019 20:48:59 +0200
category: binnenland
externe_link: "http://feeds.nos.nl/~r/nosnieuwsbinnenland/~3/IWCXaGQKgYc/2280036"
feature_image: "https://nos.nl/data/image/2019/04/11/542983/1008x567.jpg"
---

<p>Op de woningmarkt breekt een nieuwe realiteit aan, zeggen makelaars. Volgens makelaarsvereniging NVM houdt de krapte aan, maar neemt de gekte verder af. Niet alle huizenzoekers en -kopers herkennen dat beeld.</p>
<p>Uit de cijfers van NVM blijkt dat de huizenprijzen nog steeds stijgen, maar minder hard dan eerder het geval was. In het eerste kwartaal van 2019 werden daarnaast minder huizen verkocht dan in dezelfde periode een jaar eerder.</p>
<p>Makelaars uit Zwolle, Utrecht en Amsterdam zien dat de belangstelling voor koophuizen is afgenomen. "Waar er eerst soms twintig mensen in de race waren voor een woning, zijn dat er nu een stuk minder, bijvoorbeeld twaalf", zegt Ilse Smink van Karssen Makelaars uit Zwolle.</p>
<h2>Verkopers hopen op hoofdprijs</h2>
<p>In Utrecht loopt de belangstelling al langer terug, zegt Dagmar Daae van Nijenhuis en Houpst Makelaars. Met name de verkoop van duurdere woningen, van 500.000 euro of duurder, gaat niet meer zo gemakkelijk. Ze vertelt dat ze voorzichtiger is met het prijsadvies dat ze geeft aan verkopers, die soms nog steeds denken dat ze de hoofdprijs kunnen vragen.</p>
<p>"Als je nu te hoog inzet qua prijs, komt er niemand meer kijken", stelt ook makelaar Rodney Linger van Linger OG uit Amsterdam. "Voor drie- of vierkamerwoningen kun je echt niet meer vragen dan nu, omdat potentiële kopers het dan simpelweg niet meer gefinancierd krijgen."</p>
<p>Ook de NVM concludeert dat het plafond van wat kopers willen en kunnen betalen bereikt lijkt te zijn. De prijzen stijgen nog wel, maar niet meer zo hard. De gemiddelde verkoopprijs is voor het eerst in drie jaar gedaald en lag in de eerste drie maanden van dit jaar op zo'n 294.000.</p>
<p>Maar mensen die in de steden op zoek zijn naar een huis, hebben nog niet het idee dat het makkelijker gaat. Ze hebben nog steeds het gevoel dat ze veel concurrentie hebben en boven de vraagprijs moeten bieden.</p>
<p>"Wij gaan met 24 andere belangstellenden op een huis bieden", zegt Mirthe Biskop, die op zoek is naar een huis in Breda. "En dan staan er ook nog 24 mensen op de wachtlijst."</p>
<p>"Ik had het idee dat ik nooit een huis zou vinden als ik niet minimaal 5 tot 10 procent boven de vraagprijs zou gaan zitten", vertelt Robbert Lammers, die eind vorig jaar van Groningen naar Den Haag verhuisde.</p>
<h2>Geen kantelpunt</h2>
<p>Makelaar Daae snapt dat nog niet alle (potentiële) kopers zien dat het minder druk is op de huizenmarkt. "Als er iemand voor en iemand na jou komt kijken bij een huis, dan heb je al snel het gevoel dat het druk is. Maar wij hebben er elke dag mee te maken en zien wel degelijk dat er minder belangstelling is."</p>
<p>Hoewel de markt dus wat lijkt af te koelen, verwachten de makelaars niet dat de verkoopprijzen de komende tijd sterk zullen afnemen. Van een kantelpunt is nog geen sprake, denkt makelaar Linger uit Amsterdam. "De prijzen stijgen misschien niet meer verder, maar blijven wel hoog. "Maar zo lang de hypotheekrente niet stijgt en er maar weinig woningen bij worden gebouwd, komt er ook niet echt een daling."</p><img src="http://feeds.feedburner.com/~r/nosnieuwsbinnenland/~4/IWCXaGQKgYc" height="1" width="1" alt=""/>
