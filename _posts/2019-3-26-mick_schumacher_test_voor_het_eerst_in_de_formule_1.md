---
layout: post
title: "Mick Schumacher test voor het eerst in de Formule 1"
date: Tue, 26 Mar 2019 11:15:33 +0100
categories: 
- sport 
- autosport 
externe_link: "https://nos.nl/l/2277628"
feature_image: "https://nos.nl/data/image/2019/03/26/539473/1008x567.jpg"
---

<p>Mick Schumacher zet volgende week zijn eerste stappen in de Formule 1. De 20-jarige zoon van racelegende Michael Schumacher komt in de dagen na de Grand Prix van Bahrein in actie tijdens de testdagen voor 'rookies'. Dat gebeurt op het Sakhir-circuit in Bahrein.</p>
<p>Schumacher gaat testen voor Alfa Romeo en Ferrari, de renstal waar zijn vader voor excelleerde met vijf wereldtitels. "Ik kijk ernaar uit", aldus Schumacher junior die spreekt van "een geweldige ervaring". </p>
<p>Vader Michael, die in zijn carri√®re zevenvoudig wereldkampioen werd in de Formule 1, liep bij een skiongeluk eind 2013 zwaar hersenletsel op en wordt op zijn landgoed in Zwitserland verzorgd. Over zijn toestand is amper iets bekend.</p>
<p>'Schumi junior' veroverde vorig jaar de titel in de Europese Formule 3-serie. Dit seizoen rijdt de Duitser, die deel uitmaakt van de Ferrari-opleiding, in de Formule 2.</p>
<p>Die klasse begint komend weekeinde in Bahrein aan het raceseizoen. Ook de Nederlander Nyck de Vries komt in de Formule 2 uit.</p>
