---
layout: post
title: "Tophacker cel in voor afpersen pornokijkers"
date: Tue, 09 Apr 2019 17:33:01 +0200
category: algemeen
externe_link: "https://www.telegraaf.nl/nieuws/3419475/tophacker-cel-in-voor-afpersen-pornokijkers"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6dfb51fa-5ae6-11e9-ac91-02d2fb1aa1d7.jpg"
---

<p class="intro">Een prominente Britse hacker is veroordeeld tot ruim 6 jaar gevangenisstraf, omdat hij betrokken was hij het besmetten van honderden miljoenen computers.</p> <p>Browsers werden vergrendeld en gedupeerden konden die pas weer gebruiken na het betalen van losgeld. Zain Qaiser (24) verspreidde de schadelijke software onder meer via besmette advertenties op pornosites. Qaiser begon daar in september 2012 mee en mogelijk zelfs eerder. Het hield pas op toen hij afgelopen december werd opgepakt.</p><p>Qaiser speelde een belangrijke rol binnen een Russische hackersgroep. Die maakte slachtoffers in meer dan twintig landen. De Britse justitie spreekt van „een van de meest verfijnde, serieuze en best georganiseerde cybercrimegroepen waar we ooit onderzoek naar hebben gedaan”. Qaiser besteedde zijn opbrengsten aan overnachtingen in dure hotels, gokken, drugs en luxegoederen. Zo vergokte hij in een paar maanden tijd 68.000 pond, omgerekend bijna 80.000 euro, terwijl hij werkloos was en bij zijn ouders woonde.</p><p>Porno</p><p>Qaiser gebruikte de schuilnaam K!NG. Hij kocht advertentieruimte op sites, waarbij hij gebruik maakte van valse namen en nepbedrijfjes. Mensen die tijdens het porno kijken op een advertentie klikten, zorgden ervoor dat hun computer, telefoon of tablet besmet werd.</p><p>Een van de schadelijke softwaresoorten was de gijzelsoftware Reveton. Gedupeerden zagen op hun scherm een bericht dat de politie illegaal materiaal op de harde schijf had gevonden. Pas na het betalen van een ’boete’ van honderden euro’s werd de computer vrijgegeven. Qaiser ontving het losgeld en sluisde het weg, met de hulp van een paar handlangers.</p><p>Sommige bedrijven die advertentieruimte aan Qaiser verkochten, roken onraad. Ze probeerden hem te stoppen, maar hij chanteerde ze. Zeker twee bedrijven kregen een ddos-aanval te verwerken. Ook dreigde hij iemand met een aanklacht wegens kinderporno.</p>
