---
layout: post
title: "Arcade al Goud voor start Songfestival"
date: Sat, 04 May 2019 19:14:51 +0200
categories: 
- entertainment 
- sterren 
externe_link: "https://www.telegraaf.nl/entertainment/3537579/arcade-al-goud-voor-start-songfestival"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/819eead8-6e90-11e9-b843-0218eaf05005.png"
---

<p class="intro">Duncan Laurence heeft zaterdagmiddag zijn eerste eremetaal in ontvangst mogen nemen. Zijn hit Arcade, waarmee hij Nederland vertegenwoordigt op het Eurovisiesongfestival, is meer dan 40.000 keer verkocht en gestreamd, goed voor een Gouden Plaat.</p> <p>„Ah, dat vind ik heel vet”, reageerde Duncan op NPO Radio 2 in Muziekcafé, „supermooi.” De 25-jarige zanger bereidt zich voor op zijn vertrek naar Tel Aviv, maandagochtend. Daar barst vanaf komende week het songfestivalgeweld los, met de eerste repetities op dinsdag. Donderdag 16 mei moet Duncan het waar gaan maken in de tweede halve finale, de ontknoping van het liedjesfestijn vindt op zaterdag 18 mei plaats.</p><p>Tel Aviv is inmiddels geen onbekend terrein meer voor Duncan. Dat was het tot voor kort wel, in maart vloog de zanger voor het eerst naar Israël. „Ik wist niet zo goed wat ik moest verwachten. Ik voelde een soort van warmte, sowieso omdat het bloedheet was, maar ook van de mensen die ontzettend veel zin hebben in datgene wat daar over twee weken gaat gebeuren.” Volgens Duncan „bruist heel die stad.” „Er komt muziek, er komt iets groots aan. Dat voelde ik daar heel erg die vier dagen.”</p><p>Tranen</p><p>Arcade gaat al wekenlang aan kop bij de bookmakers. „Bizar, dat is het enige woord wat ik daarvoor heb. Dat je als artiest op zo’n groot platform je eerste liedje mag releasen en het zo goed wordt ontvangen, daar heb ik geen woorden voor. Dat is zo mooi.”</p><p>Duncan hoopt dat het Eurovisiesongfestival deuren voor hem opent. „Ik wil heel graag verder en hoop dat dit dé start kan zijn van iets heel moois.” Woensdag gaf Duncan zijn eerste concert, boordevol nieuwe nummers. „Ik vond het retespannend, maar het ging echt goed. Het was fantastisch, ik kreeg zoveel warmte uit de zaal. De mensen waren stil, je kon een speld horen vallen.” De zanger vertelde dat hij met tranen in zijn ogen op het podium stond. „Al die jaren ben je bezig met het schrijven van je eigen liedjes en hoop je een plek te vinden om ze te laten horen. En ineens is het daar. Ik heb echt genoten.”</p><p>Of alle nieuwe nummers - sommigen zijn nog maar twee weken oud - na het songfestivalavontuur op een album komen, weet Duncan nog niet. „Dat gaat rustig, stuk voor stuk en stap voor stap.” Eerst focust hij zich op het Songfestival. „We gaan superleuke dingen doen. Het repeteren lijkt me ook heel erg gaaf, daar heb ik superveel zin in. De zaal zien, daar zijn.”</p>
