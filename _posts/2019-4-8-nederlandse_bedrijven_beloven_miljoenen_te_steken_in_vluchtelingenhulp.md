---
layout: post
title: "Nederlandse bedrijven beloven miljoenen te steken in vluchtelingenhulp"
date: Mon, 08 Apr 2019 18:06:36 +0200
categories: 
- financieel 
- economie 
externe_link: "https://nos.nl/l/2279584"
feature_image: "https://nos.nl/data/image/2017/09/17/417874/1008x567.jpg"
---

<p>Vijftien Nederlandse bedrijven gaan samen 3500 vluchtelingen in binnen- en buitenland aan het werk helpen. Die belofte hebben ze gedaan op de Dutch Business Summit on Refugees in Amsterdam. Ook willen bedrijven extra noodhulp beschikbaar stellen aan mensen in vluchtelingenkampen. Samen steken de bedrijven miljoenen in vluchtelingenhulp.</p>
<p>Tent Partnerschip for Refugees is de organisatie achter de bedrijfsafspraken. Tent spoort bedrijven wereldwijd aan om vluchtelingen te helpen. "Inmiddels hebben zo'n 120 bedrijven zich aangemeld bij Tents ondersteunende vluchtelingenorganisatie", stelt de organisatie.</p>
<p>Onder andere ING, Philips, Randstad en ABN Amro doen mee. ING gaat een lening van 10 miljoen euro verstrekken zodat Syrische vluchtelingen in Turkije een eigen bedrijf kunnen starten en honderden mensen training krijgen om van hun start-up een succes te maken.</p>
<p>"Of men nu vlucht voor armoede, oorlog of een natuurramp: een toenemend aantal vluchtelingen uit verschillende gebieden deelt dezelfde moeite om aansluiting te vinden op de arbeidsmarkt en toegang te krijgen tot goede, adequate gezondheidszorg", zegt Ronald de Jong van de raad van bestuur van Philips.</p>
<p>Het Eindhovense technologiebedrijf wil in vijf jaar tijd honderd vluchtelingen aan een baan helpen in Nederland en Duitsland. Hoeveel geld het bedrijf daarin steekt, is niet bekendgemaakt. ABN Amro wil in 2021 ruim tachtig vluchtelingen hebben aangenomen en schoonmaakbedrijf Asito minstens vijftig.</p>
<p>Banen worden overigens niet alleen in Europa gecreëerd. Verreweg de meeste vluchtelingen zitten buiten Europa, stellen de bedrijven. Daarom willen ze ook in het Midden-Oosten, Afrika en Latijns-Amerika vluchtelingen aan werk helpen. Daarvoor worden nu nog plannen gemaakt.</p>
<p>Er is ook aandacht voor extra hulpverlening voor vluchtelingen in benarde situaties. Unilever wil bijvoorbeeld met hun zepen de hygiëne in Libanese vluchtelingenkampen verbeteren. En Philips wil met de Philips Foundation gaan zorgen voor medische hulpmiddelen in vluchtelingenkamp Al-Hol in Syrië. Shell zegt de komende drie jaar te gaan werken aan schonere energievoorzieningen voor vluchtelingen.</p>
