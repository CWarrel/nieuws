---
layout: post
title: "Broers hebben veel spijt mishandeling ober"
date: Mon, 15 Apr 2019 11:11:18 +0200
category: binnenland
externe_link: "https://www.telegraaf.nl/nieuws/3445776/broers-hebben-veel-spijt-mishandeling-ober"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/03d4bbfc-5f61-11e9-b673-0255c322e81b.jpg"
---

<p class="intro">De broers Armin en Arash N. hebben ontzettende spijt van het mishandelen van een ober in Praag vorig jaar. Dat zeiden ze maandag alle twee tijdens de eerste dag van de rechtszaak tegen hen in de Tsjechische hoofdstad. Ze worden verdacht van poging tot moord. Als ze schuldig worden bevonden, kunnen ze tot achttien jaar gevangenisstraf krijgen.</p> <p>Beide broers boden aan ober Miroslav ’Mirek’ Vitek financieel te ondersteunen. „Ik accepteer ieder bedrag en zal alles doen wat ik kan om dat te betalen. Hij verdient het”, zei Arash tegen de rechter. Tot nu toe is er geen geld overgemaakt.</p><p>De ober liep een hersenbloeding, een gebroken kaak, een gebroken oogkas en een verbrijzelde enkel op en heeft nog altijd last van zijn verwondingen. Vitek was maandag wel in de rechtbank aanwezig, maar niet in dezelfde zaal als de broers. Hij heeft een schadevergoeding van 100.000 euro gevraagd.</p><p>De verdachten waren met een groep vrienden voor een vrijgezellenfeest in de Tsjechische hoofdstad. Een van de vrienden kreeg volgens Arash ruzie met de manager van een restaurant. Beide broers verklaarden dat de manager als eerste aanviel. Daarna escaleerde het. „Ik kan me herinneren dat ik iemand twee of drie keer in de rug heb geschopt. Het waren low-intensity schoppen”, zei Arash. Ook erkende hij iemand anders in zijn gezicht te hebben geschopt. Armin weet niets meer van het gevecht.</p><p>De vriendengroep vertrok na het incident richting Berlijn maar keerde weer terug naar Praag. Daar werden ze op het vliegveld gearresteerd. De broers speelden volgens de aanklager de hoofdrol in de vechtpartij.</p><p>Tijdens het verhoor van Arash werd Armin geboeid uit de zaal gevoerd, hij kon dus niet horen wat zijn broer vertelde. Bij het verhoor van Armin mocht zijn broer wel blijven zitten. De twee zitten sinds hun arrestatie april vorig jaar in de cel.</p><p>De mishandeling leidde in Tsjechië en Nederland tot grote verontwaardiging. Van de groep van zeven Nederlandse vrienden kregen er drie voorwaardelijke celstraffen. Twee anderen gingen vrijuit omdat ze juist hadden geprobeerd de boel te sussen.</p>
