---
layout: post
title: "Van Barneveld komt terug op besluit om te stoppen"
date: Fri, 29 Mar 2019 10:13:35 +0100
categories: 
- sport 
- darts 
externe_link: "https://www.telegraaf.nl/sport/3365689/van-barneveld-komt-terug-op-besluit-om-te-stoppen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/878e1464-522a-11e9-bc23-0218eaf05005.jpg"
---

<p class="intro">Raymond van Barneveld zet zijn loopbaan voorlopig toch voort. De vijfvoudig wereldkampioen darts is nog geen 24 uur na zijn aangekondigde afscheid teruggekomen op zijn besluit.</p> <p>„Hij was vernederd en voelde schaamte”, zegt zijn manager Jaco van Bodegom tegenover ANP. „Hij neemt nu even rust en gaat dan in beginsel door volgens planning. De bedoeling is dat hij nog een keer uitkomt op het wereldkampioenschap. Ik heb gisteren meteen geroepen dat Raymond handelde in emotie. Met alle respect, dat doet hij wel vaker. Ik wist meteen dat er met hem te praten viel als hij even de kans zou hebben bij te komen van alle tegenslagen. Hij heeft zo veel meegemaakt de laatste tijd.”</p><p>Michael van Gerwen voorspelde donderdagavond al dat zijn landgenoot nog wel zou terugkomen. „Hij reageert uit emotie. Ik ken hem goed genoeg, ik geloof er niets van. Hij verdient ook een beter afscheid dan dit”, stelde de nummer één van de wereld, die Barney in Rotterdam Ahoy met 7-1 een oorwassing had gegeven. Die klap en de uiteindelijke degradatie uit de Premier League Darts waren bij de 51-jarige Nederlander hard aangekomen en daarop vond hij het welletjes geweest. „In mijn eigen land word ik twee keer met 7-1 vernederd. Hoe ga ik hier mee om? Ik heb er genoeg van, ik heb geen zin meer, ik ben moe en kapot. Ik wil die pijn niet meer. Het is mooi geweest zo.”</p><p>Van Barneveld werd tijdens het perspraatje meerdere malen gevraagd of hij niet uit emotie handelde, maar telkens antwoordde hij volmondig met ’nee’. Het is niet de eerste keer dat de Nederlander terugkomt op een beslissing om te stoppen. In het verleden riep hij al eens vaker te stoppen, maar telkens pakte hij de pijlen toch weer op. Normaal gesproken is 2019 wel zijn laatste jaar. Het einddoel blijft vooralsnog het WK in december. De huidige nummer 30 van de wereld moet in november dan wel tot de beste 32 darters van de zogenoemde Order of Merit behoren, wil hij zich automatisch voor het mondiale eindtoernooi plaatsen. Anders komt alsnog eerder dan gepland een einde aan zijn carrière. Al weet je het bij Van Barneveld dus nooit.</p><p>„Raymond voelde zich zo ellendig dat hij de mensen in de zaal niet eens meer aan durfde te kijken. Privé is er de laatste tijd van alles fout gegaan. Dat draagt hij met zich mee. Net als die inbraak in zijn huis. Hij zit vol met verdriet. Dan stapt hij een vol Ahoy in en ziet hij zijn moeder, die er voor het eerst na een ernstige ziekte weer bij is. En hij weet dat zijn vrouw er voor de eerste keer niet bij is. Raymond kwam huilend het podium op. In die situatie kon hij niet presteren”, vervolgde Van Bodegom tegenover ANP.</p><p>De weg naar het WK belooft voor Van Barneveld zwaar te worden. Via de door hem zo gehate kleinere vloertoernooien moet hij zich in de top-32 van de wereld zien te handhaven. „Ik moet komende week naar Barnsley, wat moet ik daar doen? Daar wil je nog niet dood worden gevonden”, riep hij donderdagavond in Rotterdam nog. „Kom op. In negen weken tijd pak ik vier punten, waar ben ik mee bezig?” Voor nu gaat hij eerst een weekendje weg, om verder na te denken en om proberen zijn hoofd leeg te maken.</p><p>Van Bodegom: „Zijn loopbaan heeft te lang geduurd, 35 jaar, dat is niet normaal voor een topsporter. Het heeft veel energie gekost. Maar dat hij nog mee kan doen op topniveau heeft hij anderhalve week geleden nog bewezen. Daarom maak ik me geen zorgen. Hij komt nu tot rust en pakt dan de draad weer op. Mocht hij over drie maanden in alle rust alsnog zeggen ’ik doe niet meer mee’, dan kan ik het accepteren. Nu niet.”</p><p>Bekijk hieronder het moment waarop Van Barneveld donderdagavond zijn afscheid aankondigt:</p>
