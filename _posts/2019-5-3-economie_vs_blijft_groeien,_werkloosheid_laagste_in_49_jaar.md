---
layout: post
title: "Economie VS blijft groeien, werkloosheid laagste in 49 jaar"
date: Fri, 03 May 2019 18:23:02 +0200
categories: 
- financieel 
- economie 
externe_link: "https://nos.nl/l/2283118"
feature_image: "https://nos.nl/data/image/2019/05/03/547647/1008x567.jpg"
---

<p>De Amerikaanse economie blijft groeien, ondanks waarschuwingen eerder dit jaar dat het einde van de groei in zicht was. In april kwamen er 263.000 banen bij. De werkloosheid daalde naar 3,6 procent van de beroepsbevolking, het laagste percentage in 49 jaar. Het gemiddelde uurloon is 3,2 procent hoger dan een jaar geleden. De inflatie blijft met 1,6 procent laag.</p>
<p>Begin dit jaar dachten analisten nog dat de economie in het eerste kwartaal nauwelijks zou groeien. Het overheidsapparaat lag gedeeltelijk stil door de shutdown, de aandelenkoersen daalden - mede door de handelsoorlog met China - en de Amerikaanse centrale bank had de rente net voor de vierde keer achtereen verhoogd.</p>
<p>De analisten kregen ongelijk, onder meer doordat de handelsoorlog met China niet verder uit de hand liep, de rente niet verder omhoogging en economische vooruitzichten elders in de wereld verbeterden. Dat vertaalde zich in groei in het eerste kwartaal en meer vertrouwen bij de consumenten, die meer gingen besteden.</p>
<p>President Trump en zijn aanhangers zien de goede cijfers als het resultaat van het gevoerde beleid. Zijn tegenstanders zeggen dat Trump profiteert van het beleid dat onder zijn voorganger Obama werd ingezet.</p>
<p>Als de groei doorzet tot in juli wordt opnieuw een record gebroken; het record van de langste aaneengesloten periode van groei komt dan op tien jaar te staan.</p>
