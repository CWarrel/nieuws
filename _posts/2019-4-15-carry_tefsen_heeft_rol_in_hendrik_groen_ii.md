---
layout: post
title: "Carry Tefsen heeft rol in Hendrik Groen II"
date: Mon, 15 Apr 2019 21:47:00 +0200
category: entertainment
externe_link: "https://www.telegraaf.nl/entertainment/3449390/carry-tefsen-heeft-rol-in-hendrik-groen-ii"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c78fa9e8-5fb7-11e9-b343-02c309bc01c1.jpg"
---

<p class="intro">Carry Tefsen is te zien in het tweede seizoen van de Omroep MAX-successerie Het geheime dagboek van Hendrik Groen. Dat heeft regisseur Tim Oliehoek maandag gemeld.</p> <p>De 80-jarige actrice speelt de rol van Leonie, een nieuw lid van de Oud-maar-niet-dood-club in het verzorgingshuis. Zij is in het huis komen wonen in de twee jaar die zijn verstreken sinds het eerste seizoen. Leonie is een „lekker directe vrouw”, aldus Oliehoek. „Zij is vrij fysiek, heel zorgzaam en heeft een relativerende werking op de club.”</p><p>De tweede reeks van Hendrik Groen komt in het najaar van 2019 op televisie. In het seizoen, dat gebaseerd is op het boek Zolang er leven is, zijn de hoofdrollen opnieuw voor Kees Hulst en André van Duin.</p><p>Een vervolg hing sinds het uitzenden van het eerste seizoen al in de lucht. Met een gemiddeld kijkcijfer van bijna 2,4 miljoen kijkers werd Hendrik Groen eind 2017 de best bekeken serie sinds 2011.</p><p>Billy Elliot</p><p>Tefsen, die in de jaren zestig begon als revuedanseres, groeide uit tot een gevierde toneel-, musical- en filmster. De actrice was te zien in filmklassiekers als Blue Movie, Keetje Tippel en Wat zien ik!? en ze speelde in grote televisiehits als Zeg ’ns Aa en ’t Schaep met de Vijf Pooten. In het theater maakte zij furore bij het ABC-cabaret van Wim Kan, in de André van Duin-revue Dag dag heerlijke lach, in een aantal kluchten van John Lanting en in de musicals De Jantjes en Oh Johnny.</p><p>De nu 80-jarige Tefsen speelde haar laatste grote theaterrol in de musical Billy Elliot. In 2012 werd ze benoemd tot Ridder in de Orde van Oranje Nassau.</p>
