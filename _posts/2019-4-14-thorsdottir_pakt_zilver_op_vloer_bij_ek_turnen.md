---
layout: post
title: "Thorsdottir pakt zilver op vloer bij EK turnen"
date: Sun, 14 Apr 2019 15:45:49 +0200
category: sport
externe_link: "https://www.telegraaf.nl/sport/3442653/thorsdottir-pakt-zilver-op-vloer-bij-ek-turnen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9c95b220-5ebb-11e9-8854-0217670beecd.jpg"
---

<p class="intro">Turnster Eythora Thorsdottir heeft bij de EK in de Poolse stad Szczecin zilver veroverd op vloer.</p> <p>De 20-jarige Rotterdamse met IJslandse roots kwam in de finale tot een score van 13,666. Alleen Mélanie de Jesus dos Santos scoorde hoger (13,833). De 19-jarige Française was vorig jaar bij de EK in Glasgow ook al de beste op vloer. Het brons ging naar Angelina Melnikova uit Rusland, die even met beide hielen buiten de lijnen kwam en daardoor na aftrek op 13,466 eindigde.</p><p>Thorsdottir had zich als vierde geplaatst voor de finale, met een score van 13,300. De turnster van PAX Haarlemmermeer veroverde twee jaar geleden bij de EK in de Roemeense stad Cluj brons op vloer en daarnaast zilver op balk. Thorsdottir kreeg daarna te maken met blessures, eerst aan haar ribben en later aan een hand. Vanwege twee breuken in haar linkerhand miste ze vorig jaar de EK en ook de WK in Doha.</p><p>In Szczecin vierde Thorsdottir haar rentree met twee finaleplaatsen. Ze eindigde als elfde in de meerkampfinale, na een moeizame start op brug en balk. Op de meerkamp ging het goud ook al naar De Jesus dos Santos, geboren op het Franse eiland Martinique.</p><p>Thorsdottir opende zondag de finale op vloer. Op de klanken van de fadomuziek van de Portugese zangeres Dulce Pontes liet ze een vrijwel foutloze oefening zien, met elegante bewegingen en vol expressie op haar gezicht. Thorsdottir, die ook een musicalcarrière ambieert, zag titelverdedigster De Jesus dos Santos direct daarna een nog hogere score neerzetten. De andere zes finalisten kwamen echter stuk voor stuk niet aan de score van Thorsdottir, die daarmee de eerste Nederlandse medaille op het toernooi in Szczecin veroverde. Suzanne Harmes wist in 2005 bij de EK in Debrecen ook zilver op vloer te pakken.</p>
