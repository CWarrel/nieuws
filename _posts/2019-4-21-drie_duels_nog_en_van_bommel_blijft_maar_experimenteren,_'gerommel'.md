---
layout: post
title: "Drie duels nog en Van Bommel blijft maar experimenteren, 'gerommel'"
date: Mon, 22 Apr 2019 00:14:02 +0200
category: sport
externe_link: "https://nos.nl/l/2281513"
feature_image: "https://nos.nl/data/image/2019/04/22/545265/1008x567.jpg"
---

<p>Studio Voetbal is nog maar net begonnen of er brandt al een felle discussie los. Het gaat over het optreden van PSV tegen ADO Den Haag (magere 3-1 winst) en de keuze van coach Mark van Bommel om Luuk de Jong naar het middenveld te halen.</p>
<p>Pierre van Hooijdonk vindt dat PSV overtuigend speelde: "Ik vond ze beter dan in de voorgaande weken, ze waren veel en veel beter dan ADO." Daar gaat Arno Vermeulen echter tegenin: "Nou, dat vond ik helemaal niet. ADO was eredivisie-onwaardig en daar kon PSV amper van profiteren."</p>
<p>Daniël de Ridder gooit de discussie op het middenveld van PSV. "Daar komt geen gevaar vandaan. Pablo Rosario en Michal Sadílek zijn niet in staat om een goal te maken. Van Bommel wil Steven Bergwijn, Hirving Lozano en De Jong niet wisselen, maar Donyell Malen wel een kans geven. Daarom stond De Jong op het middenveld, denk ik."</p>
<p>Van Hooijdonk snapt niets van die keuze. "Je weet dat je 80 procent op de helft van ADO speelt, dan wil je De Jong in zijn kracht hebben. In de spits. Hij is niet verfijnd voor de kleine ruimte op het middenveld."</p>
<p>Vermeulen doet er nog een schepje bovenop: "Het is gerommel van de eerste orde. Van Bommel blijft experimenteren op het middenveld, terwijl er nog maar drie wedstrijden te spelen zijn! Eigenlijk klopt er helemaal niets van."</p>
<p>De Ridder trekt nog de vergelijking met het middenveld van Ajax. "Er staat veel te veel druk op Bergwijn, Lozano en De Jong. Die moeten zo ongelooflijk veel doen met zo'n defensief middenveld. Bij Ajax kunnen meerdere spelers een goal maken."</p>
<h2>Ook ergernis om Huntelaar</h2>
<p>Ajax krijgt veel credits voor het bereiken van de laatste vier van de Champions League, maar de wedstrijd van afgelopen zaterdag tegen FC Groningen ontlokt wel de nodige kritiek van de analisten. Met name Klaas-Jan Huntelaar moet het ontgelden. De spits bezorgde de Amsterdammers met een late goal de winst en trok daarop zijn shirt uit. Het leverde hem een gele kaart op. Dat kwam hem duur te staan, want even later kreeg hij er nog een, waardoor Ajax het duel met tien man moest uitspelen.</p>
<p>Over de tweede gele kaart (een elleboog) zijn alle tafelgasten het eens, die was nog veel dommer dan het shirtje uittrekken. Voor de eerste gele kaart kan echter iedereen begrip opbrengen, behalve Van Hooijdonk.</p>
<p>Als Jevgeni Levtsjenko zegt dat "Huntelaar niet meer weet wat hij doet omdat hij zo emotioneel is", valt Van Hooijdonk hem in de rede. "Zou hij dat wel weten als in zijn contract was opgenomen dat het hem als boete een maandsalaris zou kosten?"</p>
<p>Levtsjenko: "Pierre, je weet hoe dat allemaal gaat. Hij reageert impulsief." Van Hooijdonk: "Nee, ik erger me. Voor een club kan dat enorme gevolgen hebben. Vorige week maakte hij drie goals, hij hoeft zich voor niemand meer te bewijzen."</p>
<h2>Dominante financiële positie Ajax</h2>
<p>Maar de actie van Huntelaar ten spijt, was het natuurlijk de succesweek van Ajax. Door het Europese succes en grote belangstelling voor de Ajacieden timmert de club financieel flink aan de weg. Wordt de macht van Ajax over de andere eredivisieclubs zo niet té groot?</p>
<p>"Het gaat nu wel snel. Tweehonderd miljoen pak je als Ajax nu al in een jaar. Er zijn geen garanties, maar als dit zo doorgaat, kan er een heel groot gat gecreëerd worden. Er zit wel een gevaar in, ja", denkt Vermeulen.</p>
<p>Van Hooijdonk meent dat het besluit van Ajax' technisch directeur Marc Overmars om het jaren geleden ingestelde salarisplafond te doorbreken, doorslaggevend is geweest voor het actuele succes van de Amsterdammers én de machtsverhoudingen binnen het Nederlandse voetbal. "Men is overstag gegaan, maar eigenlijk kon Ajax dit al een tijdje. Nu heeft het direct succes."</p>
<p>De Ridder voegt toe: "Ik zie het gevaar ook, maar PSV kan het salarisplafond ook opheffen. Dat zal misschien wel moeten. Maar Ajax heeft geen sjeik ofzo hè. Het is allemaal op basis van sportieve prestaties."</p>
<p>Van Hooijdonk: "Ajax koopt echt ontzettend veel jeugdspelers bij de andere clubs weg, daar hebben ze het geld voor. Dus wat dat betreft worden de andere clubs ook zwakker."</p>
