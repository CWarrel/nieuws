---
layout: post
title: "De uitzending van 10 april"
date: Wed, 10 Apr 2019 10:53:59 +0200
category: nieuws
externe_link: "https://nos.nl/l/2279814"
feature_image: "https://nos.nl/data/image/2019/04/09/542500/1008x567.jpg"
---

<h2>EU-top: hoeveel tijd krijgt het VK?</h2>
<p>Premier Theresa May krijgt vandaag tijdens de EU-top in Brussel uitstel, zodat ze meer tijd heeft om de brexit-deal door haar parlement te loodsen. Ze wil de deadline van 12 april opschuiven naar 30 juni. Het is de tweede keer dat ze om uitstel vraagt.</p>
<p>De regeringsleiders zijn bereid haar extra tijd te gunnen, maar wel met een aantal strikte voorwaarden. Hoelang het uitstel zal zijn, is nog niet duidelijk. Dat blijkt uit een concepttekst die via diplomaten naar buiten is gekomen. Daarin staat dat het uitstel zolang als nodig is, maar "niet langer dan ..." Op de plek van de puntjes is geen datum ingevuld. We spreken de knetterharde brexiteer Mark Francois die het aftreden eist van Theresa May. Te gast is historicus Luuk van Middelaar.</p>
<h2>De staat van het onderwijs: aantal conceptscholen groeit explosief</h2>
<p>De Onderwijsinspectie komt vandaag met het jaarlijkse onderwijsverslag. Daaruit blijkt dat het aantal concept- en profielscholen, zoals technasia, de afgelopen twintig jaar explosief is gestegen. Maar volgens de inspectie wordt er niet voldoende gekeken wat het effect is van die speciale onderwijsvormen.</p>
<p>"Als je kiest voor zo'n onderwijsvorm, moet je als school wel scherp hebben wat het doel is dat je wil bereiken met een onderwijsconcept." Er moet worden voorkomen dat experimenten opnieuw worden uitgeprobeerd, terwijl op andere scholen al is gebleken dat ze niet werken, vindt de inspectie. Te gast is Jan Fasen, schoolleider van laboratoriumschool Agora. Een school zonder rooster, vakken of cijfers. </p>
<h2>De weerstand tegen statiegeld</h2>
<p>Het bedrijfsleven moet vóór 2021 zorgen dat kleine flesjes van plastic met 70 tot 90 procent zijn teruggedrongen uit het zwerfafval. Daarnaast moeten ze voor datzelfde jaar 90 procent van de flesjes recyclen. Lukt dit niet, dan belast de overheid plastic flesjes met statiegeld.</p>
<p>"We kennen allemaal de beelden: de berm vol zwerfafval in Nederland, het strand van Bali vol flesjes, dieren vol plastic in de oceanen. Dat moet ophouden", zegt staatssecretaris Stientje van Veldhoven in haar plan. De milieubeweging staat te springen om statiegeld op kleine flesjes en blikjes, maar het bedrijfsleven gruwt ervan.</p>
