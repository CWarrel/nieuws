---
layout: post
title: "'Fenomeen Ronaldo maakte gebruikelijke doelpunt, maar Ajax was gewoon te veel'"
date: Wed, 17 Apr 2019 07:45:12 +0200
category: sport
externe_link: "https://nos.nl/l/2280829"
feature_image: "https://nos.nl/data/image/2019/04/17/544260/1008x567.jpg"
---

<p>Met de 2-1 overwinning in Turijn heeft Ajax opnieuw diepe indruk gemaakt in Europa. La Gazzetta dello Sport doet er niet moeilijk over: Ajax was dinsdagavond de verdiende winnaar. "De mannen van Ten Hag legitimeren de doorgang naar de halve finale met prachtig voetbal." </p>
<p>De op roze papier gedrukte Italiaanse sportkrant is vol lof over Ajax, maar wijst ook op de zwakte van Juventus. "Het is duidelijk dat het teleurstellende Juventus ver onder zijn niveau speelde en niet in de buurt kwam van de ploeg die een maand geleden tegen Atlético Madrid werd gezien."</p>
<p>Toen werd in Turijn nog met 3-0 gewonnen na een 2-0 uitnederlaag, maar dat zat er dinsdagavond niet in. "Het fenomeen Ronaldo maakte nog het gebruikelijke doelpunt, maar Ajax was gewoon te veel." </p>
<p>De Champions League is de afgelopen seizoenen telkens het grote doel voor de ploeg uit Turijn, die in eigen land al bijna een decennia de dienst uitmaakt. Door de uitschakeling tegen Ajax is het seizoen dan ook eigenlijk mislukt. Zelfs het aanstaande landskampioenschap verandert daar niets aan. "Zaterdag wordt het Scudetto-feest het treurigste in de wereld."</p>
<p>Corriere dello Sport legt dan ook alvast het hoofd van coach Massimiliano Allegri op het hakblok. "Hij zal zich moeten verantwoorden bij de Juventus-leiding, die moet beslissen of ze ondanks vijf opeenvolgende landstitels doorgaan met de trainer", schrijft de sportkrant.</p>
<p>Volgens de krant leunt Juventus te veel op de verdediging en heeft de ploeg geen idee wat het in de laatste dertig meter voor het vijandelijk doel moet doen. "Een tactiek die voor de komst van Ronaldo goed zou kunnen zijn geweest, maar nu overduidelijk de koning van Champions League bestraft."</p>
<h2>'Ajax was meer dan Juventus aankon'</h2>
<p>Ook in Engeland - waar met Tottenham Hotspur of Manchester City de volgende tegenstander van Ajax vandaag komt - is met grote bewondering naar Ajax gekeken. "Die 4-1 overwinning in het Bernabéu van vorige maand leek even briljant als zeldzaam, maar de uitslag had deze keer net zo overtuigend kunnen zijn", schrijft The Guardian. </p>
<p>"Het dynamische, aanvallende voetbal van Ajax was gewoon meer dan Juventus aankon, zeker in de tweede helft, toen de bezoekers de wedstrijd domineerden en kans op kans creëerden."</p>
<p>Op momenten leek het er volgens de krant op dat Ajax een mannetje meer op het veld had staan. "David Neres, Dusan Tadic en Hakim Ziyech bezorgden Juventus grote problemen met hun beweging en slimme passjes. Frenkie de Jong en Lasse Schöne controleerden het middenveld en Donny van de Beek speelde uitzonderlijk goed tussen de linies." </p>
<p>De overwinning was dan ook meer dan verdiend en geldt als een waarschuwing voor Tottenham en City. "Ze waren een genot om naar te kijken."</p>
