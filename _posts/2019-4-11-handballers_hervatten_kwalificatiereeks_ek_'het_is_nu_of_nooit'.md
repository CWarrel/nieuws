---
layout: post
title: "Handballers hervatten kwalificatiereeks EK: 'Het is nu of nooit'"
date: Thu, 11 Apr 2019 12:14:38 +0200
category: sport
externe_link: "https://nos.nl/l/2279968"
feature_image: "https://nos.nl/data/image/2019/04/11/542861/1008x567.jpg"
---

<p>Om zich voor het eerst in de historie te plaatsen voor het EK kunnen de Nederlandse handballers deze week goede zaken doen in de dubbele ontmoeting met Slovenië. "Iedereen is weer fit, dus het gevoel is goed", zegt Gerrie Eijlers over het eerste duel vanavond in Almere.</p>
<p>De 38-jarige keeper en aanvoerder van Oranje, dat in 1961 wel een keer meedeed aan het WK, ontbrak net als Luc Steins en Toon Leenders - ook bepalende spelers - in de vorige EK-kwalificatiewedstrijd tegen Letland. Die leverde een teleurstellende nederlaag op.</p>
<h2>Nu of nooit</h2>
<p>Het EK is echter nog ruimschoots haalbaar. "Voor mij is het nu of nooit. Ik ben iets ouder dan de jongens die hier rondlopen. En je merkt ook dat de jaren gaan tellen", aldus de keeper van Volendam, die veertien jaar in de sterke Duitse Bundesliga speelde. Daar speelde hij onder andere vijf seizoenen voor drievoudig Champions League-winnaar SC Magdeburg, </p>
<p>De nummers een en twee van de poule gaan naar het EK. Slovenië, dat op het WK van 2017 brons pakte, is favoriet. De andere twee groepsgenoten, Letland en Estland, moet Nederland de baas kunnen. De acht beste nummers drie gaan zelfs ook nog naar het EK.</p>
<p>Het is dus nu of nooit voor Eijlers, maar voor de nieuwe generatie Oranje-handballers zullen er vast meer kansen komen om een eindtoernooi te halen. De ervaren doelman heeft het niveau van de selectie door de jaren heen zien groeien.</p>
<p>"We hebben nu jongens die heel bewust leven voor het handbal", vertelt Eijlers. "Zo extreem heb ik dat nog niet meegemaakt. Ze laten er veel voor, dus dan ben je ook hongerig om er iets voor terug te krijgen."</p>
