---
layout: post
title: "Meghan, vrouw van prins Harry, bevallen van een jongen"
date: Mon, 06 May 2019 15:14:17 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/5TYpeL0Xl2E/2283472"
feature_image: "https://nos.nl/data/image/2019/05/06/548204/1008x567.jpg"
---

<p>Meghan, de vrouw van de Britse prins Harry, is bevallen van een zoon. Het kind werd vanochtend om 05.26 uur lokale tijd geboren en weegt ruim 3200 gram.</p>
<p>Moeder en kind maken het goed. Het kind is de zevende in lijn van troonopvolging. Een naam is nog niet bekend: prins Harry zegt dat het koppel nog een naam voor de baby moet kiezen, ook al is het kind iets te laat. De jongen is het eerste kind voor het paar, dat vorig jaar trouwde. "Het is de meest bijzondere gebeurtenis die ik mij kan voorstellen", zei de prins tijdens de aankondiging. "Ik ben zo ongelofelijk trots op mijn vrouw."</p>
<p>Prins Harry maakt het nieuws over de geboorte bekend:</p>
<p>Prins Harry zegt dat hij "in de wolken" is en dat het kind binnen een paar dagen aan de media getoond wordt, waarschijnlijk woensdag. Eerst wil het koppel de baby aan de familie laten zien.</p>
<p>Vooraf had Meghan al gezegd dat ze niet zou bevallen in het ziekenhuis in Londen waar prins Harry, zijn broer William en diens drie kinderen werden geboren. Het koppel heeft nooit de verwachte datum van de bevalling bekendgemaakt en ze zeiden dat ze het geslacht van het kind niet wisten.</p>
<p>Vorig jaar traden prins Harry en de Amerikaanse actrice Meghan Markle in het huwelijk. Zo'n vijf maanden later werd bekendgemaakt dat de hertogin van Sussex, Meghans nieuwe titel, zwanger was.</p>
<h2>Prins of niet?</h2>
<p>Met de geboorte van de nieuwe baby verschuift de lijn van de Britse troonopvolging. Prins Andrew, die op plek zeven stond, is nu achtste. De 70-jarige prins Charles, zoon van koningin Elizabeth, staat op plek één, gevolgd door prins William en zijn drie kinderen. Daarna volgen prins Harry en de nieuwgeboren zoon van Meghan en Harry.</p>
<p>Het is overigens nog geen uitgemaakte zaak dat de jongen ook een prins wordt. Het is aan de koningin om dat te bepalen, maar ook Harry en Meghan hebben daar een stem in. Een decreet uit 1917 van koning George V leidde ertoe dat de 'grote koninklijke titels' niet zomaar meer aan iedereen worden gegeven. Mogelijk wordt de jongen daarom een 'Lord' en geen prins. Volgens de huidige regels wordt hij geen 'koninklijke hoogheid'.</p>
<p>Koningin Elizabeth gaf eerder wel prinsentitels aan de drie kinderen van prins William en zijn vrouw Kate.</p>
<p>Bij Windsor Castle werd na het nieuws feestgevierd:</p>
<p>Bij wedkantoren waagden Britse koningshuisfans zich de afgelopen weken maar al te graag aan een gokje over het geslacht en de naam van de nieuwe koninklijke telg. Strak bovenaan de suggesties bij wedkantoren stond de naam van Diana, de moeder van Harry die in 1997 om het leven kwam bij een auto-ongeluk.</p>
<p>Andere populaire namen waren Victoria, Alice, Grace en Elizabeth. Bij de jongens werden de naam Albert, Arthur en James vaak genoemd. Overigens werd ook de naam brexit genoemd.</p><img src="http://feeds.feedburner.com/~r/nosnieuwskoningshuis/~4/5TYpeL0Xl2E" height="1" width="1" alt=""/>
