---
layout: post
title: "Facebook verbant bekende haatzaaiers van platform"
date: Fri, 03 May 2019 01:18:54 +0200
category: tech
externe_link: "https://nos.nl/l/2283025"
feature_image: "https://nos.nl/data/image/2019/05/03/547513/1008x567.jpg"
---

<p>Facebook heeft een aantal bekende extreme figuren verbannen van Facebook en Instagram. Daarmee geeft het techbedrijf verder gehoor aan de kritiek dat haatzaaiers en verspreiders van desinformatie te veel ruimte krijgen op de platforms.</p>
<p>Zo is de complotdenker Alex Jones, bekend van zijn internetkanaal Infowars, niet langer welkom op Facebook. Vorig jaar werd ook al vier pagina's van hem van Facebook gegooid. Ook de uitgesproken antisemitische Nation of Islam-leider Louis Farrakhan, de extreemrechtse voormalige Breitbart-journalist Milo Yiannopoulos, de extreemrechtse activist Laura Loomer en de complotdenker Paul Joseph Watson krijgen geen plek meer op Facebook.</p>
<p>Facebook is rigoureus te werk gegaan: naast de persoonlijke accounts verwijderde het techbedrijf ook fanpagina's en groepen die gerelateerd zijn aan de personen. Facebook meent "altijd individuen en organisaties te hebben verbannen die zich bezighouden met geweld en haat, ongeacht wat hun ideologie is".</p>
<h2>Verregaande gevolgen</h2>
<p>Facebook en andere sociale mediabedrijven staan al jaren onder druk van mensenrechtenorganisaties en -activisten om haatzaaien te beperken. Nadat er bij een extreemrechts protest in Charlottesville in 2017 een tegendemonstrant werd doodgereden, begonnen onder meer Facebook en Google met het verbannen van witte racistische personen en groepen.</p>
<p>Eerder zei de chef nieuws van Facebook nog dat "een verkeerd inzicht hebben niet betekent dat je de richtlijnen schendt". Het was een antwoord op de vraag van een CNN-journalist waarom Infowars van complotdenker Jones niet werd verwijderd.</p>
<p>Jones' vuilspuiterij had verregaande gevolgen. Hij beweert bij hoog en bij laag dat de schietpartij op basisschool Sandy Hook in 2012 in sc√®ne was gezet. De twintig kinderen en zes volwassenen die omkwamen, waren volgens Jones acteurs. Nabestaanden wordt het leven zuur gemaakt door Jones en zijn volgelingen. Ze worden online en offline bedreigd en gestalkt.</p>
<h2>Slachtoffer</h2>
<p>Jones ziet zichzelf vooral als slachtoffer. "Ze hebben me niet alleen verbannen. Ze hebben ons belasterd. Waarom heeft Zuckerberg (de baas van Facebook, red.) dit gedaan?"</p>
<p>Watson zei op zijn beurt dat hij het slachtoffer was van een samenzwering. Hij heeft naar eigen zeggen geen regels geschonden.</p>
<p>Yiannopoulus mailde alleen "Jullie zijn de volgende" naar persbureau AP die hem om reactie vroeg. De anderen hebben voor zover bekend nog niet publiekelijk gereageerd.</p>
