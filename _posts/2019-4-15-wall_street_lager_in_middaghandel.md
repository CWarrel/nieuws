---
layout: post
title: "Wall Street lager in middaghandel"
date: Mon, 15 Apr 2019 19:41:48 +0200
categories: 
- financieel 
- koersen 
externe_link: "https://www.telegraaf.nl/financieel/3449191/wall-street-lager-in-middaghandel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cdce8e3a-5fa5-11e9-b6df-02d2fb1aa1d7.jpg"
---

<p class="intro">De aandelenbeurzen op Wall Street stonden maandag halverwege de handel licht in het rood. Beleggers verwerkten de kwartaalcijfers van de grote banken Goldman Sachs en Citigroup. Verder waren de blikken gericht op nieuws over de handelsgesprekken tussen de Verenigde Staten en China.</p> <p>De toonaangevende Dow-Jonesindex stond omstreeks 19.30 uur (Nederlandse tijd) 0,1 procent lager op 26.381 punten. De brede S&amp;P 500 ging ook 0,1 procent omlaag naar 2903 punten. Techbeurs Nasdaq zakte 0,3 procent tot 7961 punten.</p><p>Na de sterke cijfers van Wells Fargo en JPMorgan Chase vorige week kwamen nu Goldman Sachs en Citigroup met resultaten. Goldman zag de baten en de nettowinst teruglopen, maar deed het wel beter dan analisten in doorsnee hadden verwacht. Het aandeel zakte desondanks bijna 3 procent.</p><p>Lagere belastingen</p><p>Citigroup zette in de afgelopen periode een iets hogere winst in de boeken, onder meer dankzij lagere belastingen. De baten daalden licht, mede door minder inkomsten uit de handel in aandelen. Citigroup won 0,1 procent.</p><p>De VS en China komen stapje voor stapje dichter bij een handelsakkoord. De VS zouden hun eis dat China de eigen industrie niet meer mag ondersteunen, afgezwakt hebben. In plaats daarvan richten de Amerikaanse onderhandelaars zich op andere zaken.</p><p>Batterijenproductie</p><p>Tesla verloor 1,7 procent. Tesla-topman Elon Musk bevestigde via Twitter dat zijn bedrijf voorlopig niet investeert in de batterijenproductie zolang partner Panasonic de volledige capaciteit niet benut. Volgens Musk zorgt de beperkte batterijencapaciteit er al sinds juli voor dat Tesla minder auto's van het type Model 3 kan maken dan het bedrijf zou willen.</p><p>Ook Boeing weet de schijnwerpers op zich gericht nadat American Airlines bekendmaakt dagelijks 115 vluchten te schrappen vanwege de problemen met de 737 MAX. President Trump gaf de vliegtuigbouwer het ongevraagde advies om dat vliegtuigtype, als het weer de lucht in mag, een andere naam te geven. Ook zou Boeing de 737 MAX wat vernieuwingen moeten meegeven. Boeing zakte 0,7 procent.</p><p>Majortoernooi</p><p>Sportmerk Nike kreeg een steuntje door de opmerkelijke zege van golfer Tiger Woods op de Masters en won 0,6 procent. De 43-jarige Amerikaan won in Augusta na elf jaar weer eens een majortoernooi, zijn vijftiende.</p><p>Afvalverwerker Advanced Disposal Services maakte een koerssprong van bijna 20 procent. Het bedrijf wordt voor 4,9 miljard dollar overgenomen door branchegenoot Waste Management.</p><p>De euro was 1,13 dollar waard, tegen 1,1304 dollar eerder op de dag bij het sluiten van de Europese beurzen. Een vat Amerikaanse olie kostte 0,8 procent minder op 63,37 dollar. Brentolie daalde 0,6 procent in prijs tot 71,12 dollar per vat.</p>
