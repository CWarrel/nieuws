---
layout: post
title: "BNNVara wil meer salaris voor Van Nieuwkerk, is hij goud waard?"
date: Thu, 02 May 2019 19:54:10 +0200
category: cultuur
externe_link: "https://nos.nl/l/2283001"
feature_image: "https://nos.nl/data/image/2019/05/02/547478/1008x567.jpg"
---

<p>"Verkeerd betoog op het verkeerde moment". Of: "Logisch dat ze het proberen". Een opvallende oproep van BNNVara vandaag: de omroep wil meer salaris voor Matthijs van Nieuwkerk. Is de presentator van onder meer DWDD inderdaad goud waard?</p>
<p>Eerst het betoog van BNNVara-mediadirecteur Gert-Jan Hox in het AD vanochtend. Vorig jaar ontving Van Nieuwkerk 363.000 euro salaris. Zijn contract loopt nog tot en met de zomer van 2020. Vanaf dat moment zou hij zich moeten houden aan het NPO-beleid: het salaris mag dan niet meer boven de balkenendenorm van 194.000 euro liggen. Hox is bang dat Van Nieuwkerk vertrekt naar de commerciÃ«len en vindt dat de presentator meer moet kunnen verdienen.</p>
<p>Een belangrijk argument: "Als je ziet wat Matthijs betekent voor de schatkist, wat hij binnenhaalt aan reclamegeld. Hij heeft zijn eigen salaris na twee weken DWDD terugverdiend beloning is dus verre van marktconform."</p>
<h2>Klopt dat?</h2>
<p>Verdient Van Nieuwkerk zijn salaris inderdaad binnen twee weken terug? Ster-directeur Frank Volmer laat er een simpele rekensom op los: "Zijn programma heeft gemiddeld 1,5 miljoen kijkers. Een commercial kost dan 3000 euro. Zet er tien voor en tien achter, dan levert dat op een avond 60.000 euro op. En doe je dat dan tien dagen, dan zit je dus op 600.000 euro."</p>
<p>Is het daarom een logische oproep van BNNVara? Daarover verschillen de meningen (nogal). Oud-mediadirecteur van de KRO Ton Verlind is duidelijk: dit is het verkeerde betoog op het verkeerde moment. "Dat de directeur van BNNVara zich zorgen maakt over een vertrek van Van Nieuwkerk begrijp ik, maar dit pleidooi nu houden, dan snap je niet wat er speelt in de samenleving. Daar spreekt toch een zekere wereldvreemdheid uit."</p>
<p>Mediajournalist Maarten Hafkamp, die onder meer schrijft voor Adformatie, begrijpt het wel: "Ze willen zo'n icoon niet kwijt. Logisch dat de omroep hem probeert te behouden. Hij is een uitzonderlijk talent. Wat hij doet is topsport, elke avond presteren op hoog niveau. Van mij mag er een uitzondering gemaakt worden."</p>
<h2>Hoe erg is het?</h2>
<p>Hoe erg zou het zijn voor BNNVara als Van Nieuwkerk zou vertrekken? Hox zou het dus zeker zonde vinden. Hij prees de DWDD-presentator uitgebreid in het AD: "Een keiharde werker en een fenomenale presentator". En: "Creatieve oerkracht, ook achter de camera".</p>
<p>Ondanks deze superlatieven denken Hafkamp en Verlind toch dat de omroep er wel overheen komt. Mocht de presentator gaan dan komt er wel weer iemand anders. "Alsof er geen nieuw talent is, dat is flauwekul. Ik hoop dat hij blijft, want het is een goede presentator. Maar laten we er niet zo dramatisch over doen", zegt Verlind.</p>
<p>"BNNVara is naar eigen zeggen jong en vooruitstrevend, waarom zou er dan geen nieuw talent kunnen komen?," vraagt Verlind zich af.</p>
<h2>'Niet ineens nul kijkers'</h2>
<p>STER-directeur Volmer laat verdere conclusies voor rekening van Hox. "Maar het is natuurlijk niet zo dat als je Matthijs van Nieuwkerk daar weghaalt, zo'n programma ineens nul kijkers heeft. Matthijs van Nieuwkerk is al jaren een voorspelbare en betrouwbare programmamaker. Alles wat hij maakt heeft veel kijkers. Maar Margriet van der Linden doet het op die plek nu een stuk beter dan vorig jaar, en wie weet hoe goed zij volgend jaar scoort."</p>
<p>Wat Van Nieuwkerk ervan vindt, is onduidelijk. De veelbesproken presentator reageert niet op het nieuws vandaag. Mocht hij per se niet minder willen verdienen, dan had minister Slob dus slecht nieuws. Hij is het absoluut niet eens met het pleidooi van BNNVara: de balkendenorm blijft dus de grens.</p>
