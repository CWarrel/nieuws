---
layout: post
title: "Noodtoestand in Brooklyn vanwege mazelenuitbraak"
date: Tue, 09 Apr 2019 18:24:40 +0200
category: algemeen
externe_link: "https://nos.nl/l/2279721"
feature_image: "https://nos.nl/data/image/2019/04/09/542502/1008x567.jpg"
---

<p>Burgemeester De Blasio van New York heeft in verband met een mazelenuitbraak de noodtoestand uitgeroepen in een deel van het stadsdeel Brooklyn.</p>
<p>Inwoners van de wijk Williamsburg die mogelijk met een patiënt in aanraking zijn geweest, moeten een vaccinatie halen als ze nooit mazelen hebben gehad en ook niet zijn ingeënt. Als ze dat niet doen, krijgen ze een boete die kan oplopen tot 1000 dollar (880 euro). Dat geldt ook voor mensen die in Williamsburg werken of er naar school gaan.</p>
<h2>Epicentrum</h2>
<p>New York kampt met de grootste mazelenuitbraak sinds 1991. De Blasio zegt dat in Williamsburg sinds oktober 285 gevallen zijn geteld, vooral in de orthodox-joodse gemeenschap. Die telt relatief veel niet-gevaccineerden.</p>
<p>"Dit is het epicentrum van een zeer verontrustende uitbraak die onmiddellijk moet worden aangepakt", zegt de burgemeester:</p>
<p>In Rockland County, ten noorden van New York, zijn sinds oktober 166 gevallen geteld. Ook hier wonen veel orthodoxe joden, met banden met geloofsgenoten in Williamsburg.</p>
<p>Er zijn geen aanwijzingen dat orthodoxe joden zich om religieuze redenen niet laten vaccineren. De New Yorkse GGD zegt dat de meeste leiders van de gemeenschap voorstander zijn van inenten, maar dat er een harde kern van 'anti-vaxxers' een stevige voet aan de grond heeft gekregen. Het gesloten karakter van de ultra-orthodoxen, waarbij bemoeienis van buitenaf van oudsher wordt gewantrouwd, bemoeilijkt bovendien de bestrijding van de uitbraak, schreef The New York Times in januari.</p>
<h2>Zeer besmettelijk</h2>
<p>Ook elders in de VS steekt de ziekte de kop op. In totaal zijn in negentien staten 465 gevallen geteld. Mazelen is een van de meest besmettelijke ziekten. Patiënten kunnen in ernstige gevallen longontsteking of stuipen krijgen. In zeer zeldzame gevallen veroorzaakt mazelen een dodelijke hersenontsteking.</p>
<p>In Nederland is de kans dat een patiënt komt te overlijden kleiner dan 1 op 10.000.</p>
