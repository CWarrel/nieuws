---
layout: post
title: "FC Twente keert na een jaar terug naar de eredivisie"
date: Mon, 22 Apr 2019 16:23:19 +0200
category: sport
externe_link: "https://nos.nl/l/2281574"
feature_image: "https://nos.nl/data/image/2019/04/22/545376/1008x567.jpg"
---

<p>Het langverwachte kampioenschap van FC Twente in de eerste divisie is een feit. De club had in Enschede genoeg aan een 0-0 gelijkspel tegen Jong AZ en keert zo na één jaar weer terug naar de eredivisie.</p>
<p>De Tukkers kregen hulp van Jong PSV, dat in Eindhoven met 2-0 won van nummer twee Sparta. Daardoor kunnen de Rotterdammers Twente niet meer achterhalen op de ranglijst.</p>
<p>In een met dertigduizend toeschouwers stijf uitverkochte Grolsch Veste begon FC Twente nerveus aan het kampioensduel. De eerste kansen waren zelfs voor de nummer achttien uit de eerste divisie. </p>
<p>Zo kreeg Tijani Reinders direct na de aftrap een enorme kans op de 0-1, maar zijn inzet werd van de lijn gehaald. Ook in de minuten daarna bleef Jong AZ niet ongevaarlijk. </p>
<p>Twente-speler Jari Oosterwijk faalde bij de eerste grote kans voor de thuisploeg. De spits schoot de bal na een mooie combinatie door de as van dichtbij op het lichaam van AZ-doelman Joey Roggeveen. </p>
<p>Het niveau van Twente hield ook in de tweede helft niet over. De ploeg van Marino Pusic speelde slordig en maakte een gestreste indruk. AZ verzuimde ondanks tal van mogelijkheden om de Tukkers pijn te doen.</p>
<p>Twente had mazzel met de ontwikkelingen op het veld in Eindhoven. Het stadion ontplofte toen het nieuws doorkwam dat Jong PSV op voorsprong was gekomen tegen Sparta. Het gaf de thuisploeg een energiestoot, want kort daarna kwam het zelf ook bijna op voorsprong; de bal werd door Jong AZ ternauwernood van de lijn gehaald.</p>
<p>Nadat bij de Alkmaarders Maxime Gullit - de zoon van Ruud Gullit - inviel en zo zijn debuut in het betaalde voetbal maakte, zette Twente nog één keer aan. Rafik Zekhnini speelde zich knap vrij, maar produceerde vervolgens niets meer dan een slap rolletje.</p>
<p>AZ kreeg vervolgens nog twee megakansen, maar stuitte telkens op de dit seizoen uitstekend keepende Joël Drommel. Aan de andere kant kopte verdediger Peet Bijen in kansrijke positie hoog over.</p>
<p>Het mocht de pret niet drukken, want direct na het laatste fluitsignaal barstte er in Enschede een groot feest los. Twente behoort nu tot een van de vier Nederlandse clubs die in zowel in de ere- als eerste divisie kampioen zijn geworden. De voormalige Amsterdamse profclub DWS, Sparta en AZ gingen de Tukkers voor.</p>
