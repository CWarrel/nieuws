---
layout: post
title: "Winnaar World Press Photo: Huilende peuter geeft gezicht aan 'Zero Tolerance'"
date: Thu, 11 Apr 2019 22:25:11 +0200
category: nieuws
externe_link: "https://nos.nl/l/2280045"
feature_image: "https://nos.nl/data/image/2019/04/11/543002/1008x567.jpg"
---

<p>De World Press Photo van dit jaar gaat naar de Amerikaan John Moore van Getty Images. Moore krijgt de prijs voor zijn foto van de Crying Girl on the Border. De Nederlands-Zweedse fotograaf Pieter ten Hoopen wint in de categorie 'The Story of The Year'.</p>
<p>De winnende foto toont de Hondurese peuter Yanela die huilend bij haar moeder Sandra Sanchez staat. Zij wordt gefouilleerd door Amerikaanse grensfunctionarissen in McAllen, Texas.</p>
<h2>Zero Tolerance</h2>
<p>Nadat de foto was gepubliceerd, ontstond wereldwijd publieke verontwaardiging. Ook al was de peuter nooit van haar moeder gescheiden, de verontwaardiging over de praktijken aan de grens leidde ertoe dat president Donald Trump zijn 'Zero Tolerance'-beleid - waarbij ouders van hun kinderen werden gescheiden - aanpaste.</p>
<p>De jury roemt de foto vanwege de details, het unieke en relevante beeld. "De foto vertelt je meteen zoveel over het verhaal. En tegelijkertijd voel je je er echt zo mee verbonden. (...) Deze foto laat een ander soort geweld zien, psychologisch geweld."</p>
<h2>Story of the Year</h2>
<p>De Nederlander Pieter Ten Hoopen wint in de categorie Story of the Year met zijn beeld van de vluchtelingenkaravaan uit Honduras waarin volgens de VN ruim 7000 vluchtelingen naar Mexico liepen. De jury schrijft: "De serie vertelt over hoop en wat hoop echt betekent."</p>
<p>Bekijk de foto's van Ten Hoopen hier.</p>
<p>Winnaar Moore over het maken van de foto: "Het was een heel donkere nacht. Er was geen maan. Mensen staken in bootjes de rivier over die Mexico van de Verenigde Staten scheidt. Ik was de grenspolitie aan het fotograferen die op de grens werkte die avond."</p>
<p>Hij zag dat er een groep vluchtelingen in hechtenis werd genomen. "De politieman vroeg een vrouw haar kind op de grond te zetten terwijl ze gefouilleerd moest worden. En in dat korte moment, van scheiding van moeder en kind, begon het meisje te huilen."</p>
<p>Moore nam de foto op het moment dat Donald Trump nieuw beleid had aangekondigd: 'Zero Tolerance'. Onderdeel van dat beleid was de scheiding van ouders van hun kinderen. "En ik kon niet weten of dat zou gebeuren in dit geval", vertelt Moore. "Ik was erg opgelucht toen ik de week erna erachter kwam dat ze nog samen waren."</p>
<p>"Ik denk dat foto's die ons iets doen voelen, ons een verhaal in trekken. Ze leggen een verbinding tussen de kijker en de mensen die we fotograferen. En omdat ik ook een ouder ben, voelde ik het toen ook. En nu nog steeds."</p>
<p>Moore zegt dat hij wist dat zijn foto belangrijk zou zijn. "Ik wist dat het een deel van het verhaal vertelde dat in die periode nog niet was verteld. Maar wat ik niet wist, was dat er zo'n ongelooflijk wereldwijde impact zou zijn. Wellicht heeft de foto de politiek veranderd."</p>
<h2>Journalistiek belang</h2>
<p>De World Press Photo wordt jaarlijks uitgereikt aan een fotograaf wiens "visuele creativiteit en vaardigheden een beeld hebben opgeleverd van een belangrijk evenement van groot journalistiek belang". Vorig jaar won de Venezolaanse fotograaf Ronaldo Schemidt van persbureau Agence France-Presse. Hij kreeg de prijs voor zijn foto van een gemaskerde demonstrant die brandend door de straten van Caracas rent.</p>
