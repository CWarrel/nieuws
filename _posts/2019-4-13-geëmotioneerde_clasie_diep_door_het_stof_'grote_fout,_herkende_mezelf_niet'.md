---
layout: post
title: "Geëmotioneerde Clasie diep door het stof: 'Grote fout, herkende mezelf niet'"
date: Sat, 13 Apr 2019 23:30:33 +0200
category: sport
externe_link: "https://nos.nl/l/2280347"
feature_image: "https://nos.nl/data/image/2019/04/13/543452/1008x567.jpg"
---

<p>Na Feyenoord-Heracles Almelo (2-1) ging het vooral over de wissel van Jordy Clasie. De Rotterdamse aanvoerder werd een kwartier voor tijd naar de kant gehaald en ging vervolgens, naar eigen zeggen, flink in de fout.</p>
<p>Clasie slofte naar de zijlijn, hoewel Feyenoord op dat moment met een 1-1 stand op het scorebord nog joeg op de overwinning. Vervolgens weigerde hij de hand van trainer Giovanni van Bronckhorst.</p>
<p>'Een emotiemoment', noemde de middenvelder het na afloop, met een stem waaruit bleek dat Clasie ook nu allesbehalve emotieloos was. "Een fout moment, ik heb ook direct mijn excuses aan de trainer aangeboden."</p>
<p>Clasie kende zichzelf niet terug. "Dat is me in tien, twintig jaar voetbal nog nooit overkomen. Een heel raar moment, ik herkende mezelf er ook niet in. Ik verwacht zoiets niet, niet van mezelf. Het is een grote fout geweest."</p>
<h2>'Excuses aanbieden'</h2>
<p>De 27-jarige Clasie blijft gedurende het interview herhalen hoeveel spijt hij heeft van zijn actie. "Ik kan het niet terugdraaien, het enige wat ik kan doen is mijn excuses aanbieden. Het is nu aan de trainer, ik accepteer elke straf."</p>
<p>En dat hij een straf krijgt, staat vast, verzekerde zijn trainer. "Het gedrag van Clasie kan ik niet accepteren. De teleurstelling is er en dat kan, maar de manier waarop hij reageert kan ik niet accepteren."</p>
<p>Steven Berghuis, zelf ook niet altijd van onbesproken gedrag, sprong voor zijn ploeggenoot op de bres. "Hij was emotioneel, dat hoort ook bij voetbal. Ik denk dat hij ook goed in de wedstrijd zat en hij wilde belangrijk zijn voor het team."</p>
<p>"Dit is niet de manier om te reageren", benadrukte Berghuis. "Maar we moeten het niet groter maken dan het is. Hij weet dat hij fout zit, maar voetbal is ook emotie."</p>
<p>Clasie was niet de enige die zich misdroeg. Nicolai Jørgensen moest twintig minuten na rust naar de kant vanwege natrappen. Ook de Deen kon rekenen op een reprimande van Van Bronckhorst. </p>
<p>"Stom van Nicolai. Ik kan het niet accepteren dat je in zo'n wedstrijd, in deze fase van de competitie, er met rood af gaat."</p>
