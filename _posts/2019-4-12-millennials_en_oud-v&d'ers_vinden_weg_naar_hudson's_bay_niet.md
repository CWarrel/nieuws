---
layout: post
title: "Millennials en oud-V&D'ers vinden weg naar Hudson's Bay niet"
date: Fri, 12 Apr 2019 21:48:47 +0200
category: nieuws
externe_link: "https://nos.nl/l/2280195"
feature_image: "https://nos.nl/data/image/2019/04/12/543195/1008x567.jpg"
---

<p>De winkels hadden millennials moeten aantrekken, jonge klanten op zoek naar inspiratie voor bijvoorbeeld de inrichting van hun huis of kledingkast. Maar daarin lijkt Hudson's Bay in Nederland niet veel succes te hebben. Volgens een Duits zakenblad staat de winkelketen er hier zo slecht voor, dat de kans op een sluiting of faillissement groot is.</p>
<p>Niet heel verrassend, vindt retaildeskundige Kitty Koelemeijer. "De prijs is niet goed en het assortiment is niet goed." Volgens Koelemeijer heeft Hudson's Bay Nederland bovendien twee belangrijke doelgroepen niet voldoende bediend: het oude V&amp;D-publiek en jonge bezoekers uit de millennial-generatie.</p>
<h2>Millennials</h2>
<p>Om met die laatste groep te beginnen: al vanaf het begin was duidelijk dat Hudson's Bay een band wilde opbouwen met een jong publiek. Niet voor niets zette de warenhuisketen twee jaar geleden populaire jonge YouTubers en Instagrammers in om personeel te werven. Het bedrijf was op zoek naar "millennial minded" mensen.</p>
<p>Zo promootten presentatoren Tim Hofman en Geraldine Kemper de 1800 vacatures van Hudson's Bay Nederland op sociale media. Ook rapper Akwasi en vlogger Teske de Schepper werden ingeschakeld:</p>
<p>Maar hoewel er misschien wel millennials werken, is Hudson's Bay er niet in geslaagd om de jonge doelgroep ook de winkels in te trekken, zegt Koelemeijer. "Ze waren echt van plan om die groep te bedienen, met verrassingen in het assortiment en veel ruimte voor inspiratie."</p>
<p>Er zouden bijvoorbeeld veel planten en decoratie in de winkels komen, weet Koelemeijer. "Daarmee wilde Hudson's Bay bezoekers op ideeÃ«n brengen, zo van: dit wil ik met mijn huis gaan doen. Een soort lifestyle-inspiratie dus. Maar dat is niet gebeurd."</p>
<p>Volgens lifestylekenner Ruba Zai heeft Hudson's Bay hier eigenlijk nooit de potentie gehad om de jongere doelgroep te inspireren. Daarvoor was de winkel te weinig onderscheidend, denkt ze. "Millenials gaan vooral op zoek naar nieuwe en innovatieve merken. Hudson's Bay had vooral merken die toch al makkelijk verkrijgbaar waren en die bovendien vaak goedkoper waren in de winkels van die merken zelf."</p>
<p>Volgens Ronald van Zetten, oud-directeur van de Hema, winkelen jongere klanten heel anders. Op BNR Nieuwsradio zei hij vandaag dat wat Hudson's Bay heeft geprobeerd neer te zetten, op zich een goed idee is. "Maar het moet hipper, spannender. En die tijd heeft Hudson's Bay tot nu toe gewoonweg niet gehad. Dat vind ik echt jammer, want het is een sympathiek merk."</p>
<h2>V&amp;D-publiek</h2>
<p>Met Van Zetten, die nu mede-eigenaar is van het merk V&amp;D, komen we bij de tweede doelgroep van Hudson's Bay Nederland: de oude V&amp;D-klanten. Volgens retaildeskundige Koelemeijer trok Hudson's Bay die "V&amp;D-garde" aan, alleen al omdat veel winkels gevestigd zijn in de oude panden van de failliete warenhuisketen.</p>
<p>"Mensen kennen de weg naar de panden natuurlijk goed. Maar Hudson's Bay heeft het V&amp;D-publiek een beetje verwaarloosd", aldus Koelemeijer. Volgens haar zijn veel klanten teleurgesteld, omdat ze de prijzen te hoog vonden.</p>
<p>Dat beeld komt ook naar voren in de reacties op het nieuws over Hudson's Bay vandaag op de Facebookpagina van de NOS. "Het is leuk om te kijken, maar zeker niet om te kopen", zegt iemand daar bijvoorbeeld. En: "Geef mij maar de oude, vertrouwde V&amp;D-winkel."</p>
<p>Ook ondernemer Van Zetten merkt dat mensen de V&amp;D missen, zei hij bij BNR. "Die geluiden horen we nog steeds. Als Hudson's Bay iets meer V&amp;D had gemaakt van zijn winkels, gecombineerd met de kennis van het bedrijf uit Duitsland, dan hadden ze een betere kans gemaakt."</p>
