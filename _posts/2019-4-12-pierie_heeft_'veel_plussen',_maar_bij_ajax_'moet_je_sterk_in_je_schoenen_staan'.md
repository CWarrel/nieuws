---
layout: post
title: "Pierie heeft 'veel plussen', maar bij Ajax 'moet je sterk in je schoenen staan'"
date: Fri, 12 Apr 2019 08:33:55 +0200
category: sport
externe_link: "https://nos.nl/l/2280077"
feature_image: "https://nos.nl/data/image/2019/04/12/543057/1008x567.jpg"
---

<p>Dat er deze zomer spelers zullen vertrekken bij Ajax lijkt wel duidelijk. Het is niet zo gek dat Ajax voor volgend seizoen verder kijkt naar nieuwe spelers. Een van die spelers is Kik Pierie, wiens transfer door Ajax middels een persbericht alleen nog officieel bevestigd moet worden.</p>
<p>De 18-jarige verdediger is dit seizoen niet weg te denken uit de basis bij sc Heerenveen en mocht al enige tijd op belangstelling rekenen van de Amsterdammers.</p>
<p>Oud-prof Gerald Sibon werkte in de jeugdopleiding van Heerenveen met Pierie en is enthousiast over zijn voormalige pupil die nu al op bijna zestig eredivisieduels staat. "Het is terecht dat Ajax bij hem uitkomt. Ajax is altijd op zoek naar talent en hij is dat, meer dan dat. Er zit een goede kop op en hij is nuchter, intelligent en leergierig. Dat zijn heel veel plussen. Ook wil hij graag beter worden en het maximale eruit halen."</p>
<p>De voormalig spits, die bij zowel Ajax als Heerenveen heeft gespeeld, haalt meteen herinneringen op. "Ik was zijn coach bij de A1. Hij was toen nog een C-junior. In de bekerfinale bracht ik hem in de verlenging in en hij was direct de beste van het veld. Dat geeft wel wat aan. Het was toch een beladen wedstrijd en een aardig niveau, maar hij kon het makkelijk aan."</p>
<h2>Niveau</h2>
<p>Voormalig Ajax-coach Aad de Mos erkent het talent van Pierie, maar twijfelt of hij het niveau van Ajax al aankan. "Ik denk dat Ajax zelf betere spelers in de jeugdopleiding heeft. Natuurlijk is hij een groot talent, maar dat was Perr Schuurs bijvoorbeeld ook. En die heeft ook amper in het eerste gespeeld. Ze hebben ook nog Magallán gehaald. Je moet dan wel sterk in je schoenen staan."</p>
<p>De stap van de subtop naar de top is vaker een lastige gebleken. Lang niet alle spelers die de overstap maken, redden het. "De intensiteit van de trainingen is veel hoger en er is meer druk rond de wedstrijden", weet De Mos. "Ook in de kleedkamer is het anders. Je moet daar flair hebben. Dat is voor veel jongens uit de provincie wennen. De meeste spelers die doorbreken, komen toch uit de eigen jeugd."</p>
<p>Sibon weet alles van zo'n overstap. In zijn carrière ging hij van Roda JC naar Ajax en van Heerenveen naar PSV. "Naar een topclub gaan is voor de meesten een droom die uitkomt. Maar er worden daar andere dingen gevraagd. Er komt veel meer druk bij kijken en er moet altijd gepresteerd worden. Ook is de belasting veel hoger. Ajax speelt veel meer wedstrijden in een seizoen."</p>
<h2>Denzel Dumfries</h2>
<p>"Het is altijd de vraag of iemand dat aankan", vervolgt Sibon. Voetballend zal het voor Pierie geen probleem zijn. Maar je ziet het aan iemand als Denzel Dumfries. Die kende een uitstekende eerste seizoenshelft, maar valt nu een beetje terug omdat hij het aantal wedstrijden op niveau niet gewend is."</p>
<p>Toch geven beide analisten Pierie het advies om het wel te doen. De Mos: "Ajax is toch voor alle voetballers een hele mooie vrouw. Iedereen droomt ervan, zeker nu ze in de Champions League spelen tegen spelers als Ronaldo. Daarnaast kun je je meten met de besten van Nederland en je traint op een hoog niveau. Natuurlijk is er een risico dat je op de bank komt of dat je straks bij Jong Ajax speelt, maar dat risico is er altijd."</p>
<p>Sibon vult aan: "Ik denk dat als je wekelijks bij de twee, drie besten van het team hoort, je het dan gewoon moet doen. Als je moeite hebt om soms het niveau te halen, moet je nog even wachten. Dat is een gevoel dat je zelf voelt. Je merkt het zelf op het veld en in de kleedkamer."</p>
