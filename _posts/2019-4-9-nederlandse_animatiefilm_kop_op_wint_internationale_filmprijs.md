---
layout: post
title: "Nederlandse animatiefilm Kop Op wint internationale filmprijs"
date: Wed, 10 Apr 2019 01:26:19 +0200
category: cultuur
externe_link: "https://nos.nl/l/2279774"
feature_image: "https://nos.nl/data/image/2019/04/09/542383/1008x567.jpg"
---

<p>De Nederlandse korte film Kop Op heeft een Emmy Kids Award gewonnen. De film won de prijs in de categorie animatie. De makers van animatiestudio Job, Joris en Marieke namen de prijs in Cannes in ontvangst.</p>
<p>De makers vinden het bijzonder dat ze een Emmy hebben gewonnen. "Het is een hele belangrijke televisieprijs", zegt Job. "De belangrijkste van de wereld zelfs, we hebben alle andere landen achter ons gelaten."</p>
<p>Kop Op, dat door de VPRO op NPO Zapp werd uitgezonden, gaat over drie vrienden met verschillende culturele achtergronden. De drie moeten een dag als elkaar door het leven gaan, nadat ze per ongeluk van hoofd zijn gewisseld als ze een magische wasmachine vinden.</p>
<p>De stemmen van de drie vrienden werden ingesproken door Nasrdin Dchar, Steye van Dam en Paulien Cornelisse.</p>
<p>De hele film is te bekijken via NPO Start.</p>
<p>Het is de zevende keer dat er Emmy's voor kinderprogramma's worden uitgereikt. Andere Nederlandse winnaars waren in het verleden onder meer de jeugdfilm Rabarber en de serie Kasper en de Kerstengelen.</p>
<p>Het werk van studio Job, Joris en Marieke viel al eens eerder op bij internationale filmcritici. In 2015 werd de korte animatiefilm A Single Life genomineerd voor een Oscar.</p>
