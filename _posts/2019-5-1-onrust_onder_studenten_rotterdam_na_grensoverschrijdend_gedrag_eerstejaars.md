---
layout: post
title: "Onrust onder studenten Rotterdam na grensoverschrijdend gedrag eerstejaars"
date: Wed, 01 May 2019 11:20:27 +0200
category: nieuws
externe_link: "https://nos.nl/l/2282805"
feature_image: "https://nos.nl/data/image/2017/10/19/425601/1008x567.jpg"
---

<p>Een tweede 'seksueel geweldsincident' op de Erasmus Universiteit in Rotterdam heeft tot onrust geleid onder een groep van bijna honderd studenten. Zij waren niet te spreken over de manier waarop de decaan van het Erasmus University College (EUC) over het voorval communiceerde. De decaan overweegt nu een vertrouwenspersoon aan te stellen en trainingen te geven aan het personeel.</p>
<p>Het is niet bekend wat er precies is voorgevallen. Een woordvoerder van de universiteit wil tegen RTV Rijnmond alleen zeggen dat het een geval was van grensoverschrijdend gedrag tussen twee eerstejaarsstudenten van het Erasmus University College.</p>
<p>Het incident komt kort nadat een Vietnamese studente de publiciteit had gezocht, omdat ze op de universiteit steeds de man tegenkwam die haar zou hebben aangerand terwijl ze sliep.</p>
<h2>Bewustwording creëren</h2>
<p>In de brief waarmee de EUC-studenten werden ingelicht over het recentste geval, sprak de decaan alleen over een incident. Daarbij werd niet vermeld dat het ging om een zedendelict.</p>
<p>92 studenten stuurden daarop een e-mail naar de decaan, waarin ze opriepen om samen te praten over hoe de universiteit omgaat met dit soort voorvallen. "We kunnen alleen maar bewustwording creëren over dit probleem als we het noemen wat het is: seksueel geweld", schreven ze volgens Erasmus Magazine.</p>
<p>De vermoedelijke dader en het slachtoffer woonden in hetzelfde EUC-complex. De verdachte is uit zijn kamer gezet. Ook is afgesproken dat de betrokken studenten elkaar niet meer kunnen tegenkomen op de universiteit. Er zijn verder geen maatregelen genomen tegen de verdachte.</p>
<p>"We sturen alleen iemand van de universiteit af als daar gegronde redenen voor zijn", zegt een woordvoerder. "Er moet wel bewijs zijn voor zo'n zware maatregel." De woordvoerder kan niet zeggen of het slachtoffer aangifte heeft gedaan bij de politie.</p>
<p>Aan de oproep tot discussie heeft de decaan inmiddels gehoor gegeven: op 16 april vond er op het EUC een discussieavond plaats. Tijdens die avond heeft hij beloofd om focusgroepen op te richten om direct met studenten te praten over mogelijke verbeteringen.</p>
