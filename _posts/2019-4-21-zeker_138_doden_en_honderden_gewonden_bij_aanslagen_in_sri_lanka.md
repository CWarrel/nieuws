---
layout: post
title: "Zeker 138 doden en honderden gewonden bij aanslagen in Sri Lanka"
date: Sun, 21 Apr 2019 06:50:39 +0200
category: nieuws
externe_link: "https://nos.nl/l/2281378"
feature_image: "https://nos.nl/data/image/2019/04/21/545042/1008x567.jpg"
---

<p>Bij aanslagen op zeker drie kerken en drie hotels in Sri Lanka zijn zeker 138 doden gevallen. Ruim 400 mensen raakten gewond.</p>
<p>Onder de slachtoffers zijn zeker negen buitenlandse toeristen, zegt de Sri Lankaanse politie. Over de nationaliteit van de slachtoffers is nog niets bekend.</p>
<p>De aanslagen zouden zijn gepleegd door zelfmoordterroristen. Over de achtergrond ervan is nog niets bekend. De daders lijken zich te hebben gericht op katholieken, rijken en toeristen.</p>
<h2>Goed georganiseerd</h2>
<p>In de hoofdstad Colombo zijn een kerk en drie vijfsterrenhotels getroffen: het Kingsbury-hotel, het Shangri-La Hotel en het Cinnamon Grand. Ook een kerk in Katuwapitiya, ten noorden van Colombo, en in Batticaloa aan de oostkust zijn getroffen.</p>
<p>De aanslagen in de kerken werden gepleegd toen de paasmissen bezig waren, vertelt correspondent Aletta André. "Eén van die kerken ligt helemaal aan de andere kant van het eiland ten op zichte van Colombo, dus de aanslagen zijn duidelijk zeer goed georganiseerd."</p>
<p>Alleen al in de kerk in Katuwapitiya zouden meer dan vijftig doden zijn gevallen.</p>
<p>Premier Wickremesinghe van Sri Lanka heeft de "laffe aanslag" in de sterkst mogelijke bewoordingen veroordeeld. "Ik roep alle Sri Lankanen in deze tragische tijd op om samen sterk te staan", schrijft hij op Twitter.</p>
<h2>Geen duidelijkheid over Nederlanders</h2>
<p>Het Nederlandse ministerie van Buitenlandse Zaken zoekt uit of er Nederlandse slachtoffers zijn. Het ministerie zegt de situatie op de voet te volgen.</p>
<p>De Nederlandse reisorganisaties TUI en Thomas Cook zeggen dat hun gasten niet in de hotels zaten die het doelwit van de aanslagen waren.</p>
