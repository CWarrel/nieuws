---
layout: post
title: "Ingedommeld ter hoogte van Purmerend denderde een pitbull op mij af in de coupé"
date: Fri, 12 Apr 2019 13:00:00 GMT
categories: 
- overig 
- mensen 
externe_link: "https://www.volkskrant.nl/nieuws-achtergrond/hij-doet-niks-hoor-zegt-de-vrouw-over-haar-pitbull-puppy-in-de-treincoupe-tegen-eva-hoeke~bd878ff4/"
feature_image: "https://images4.persgroep.net/rcs/0hjT_rEaTIINvTpyDMOx1nNeY1Y/diocontent/145168318/_crop/0/786/4218/4218/_fill/320/320?appId=93a17a8fd81db0de025c8abd1cca1279&quality=0.85"
---

Ik zat verkeerd: de trein die me thuis zou brengen reed er met een rotvaart langs en ging daarna in één keer door naar Hoorn. Ik kende Hoorn van vroeger, mijn eerste vriendje kwam ervandaan. In de zomer, wanneer de mensen door de hitte uit huis gedreven op plastic stoelen op straat zaten, Hazes door de ramen schalde en zijn stiefvader, een gozer die amper ouder was dan wij en met een matje onder een Ajax-pet en een joint in zijn hand zijn moeder achternajoeg, zwierven wij door de stad of het pas aangelegde bosplan, zonder geld, zonder zorgen, zonder enige kans van slagen ook. Een mooi stadje, voor wie van oud houdt, oud met een rafelrand, en ik had er best eens willen terugkeren om te zien of zijn stiefvader nog altijd waarheid vond in reggae, of zijn moeder nog altijd huilde bij November Rain en of het bosplan inmiddels was uitgegroeid tot een heus bos. Maar nu was het laat en baalde ik. ‘Niets aan te doen’, sprak de Man monter vanaf zijn positie op de bank, volgens mij hoorde ik voetbal op de achtergrond.
