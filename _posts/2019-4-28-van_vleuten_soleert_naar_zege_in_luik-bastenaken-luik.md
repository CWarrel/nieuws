---
layout: post
title: "Van Vleuten soleert naar zege in Luik-Bastenaken-Luik"
date: Sun, 28 Apr 2019 14:48:54 +0200
categories: 
- sport 
- wielrennen 
externe_link: "https://nos.nl/l/2282414"
feature_image: "https://nos.nl/data/image/2019/04/28/546583/1008x567.jpg"
---

<p>Annemiek van Vleuten heeft in barre omstandigheden de derde editie van Luik-Bastenaken-Luik voor vrouwen op haar naam geschreven. De 36-jarige Van Vleuten demarreerde op La Redoute en soleerde de resterende dertig kilometer naar de finish.</p>
<p>Achter haar won Floortje Mackaij de strijd om de tweede plaats voor Demi Vollering, waardoor er een compleet Nederlands podium ontstond.</p>
<p>Het is de tweede grote zege voor Van Vleuten dit seizoen na haar overwinning in Strade Bianche van begin maart. Afgelopen maand werd ze achtereenvolgens tweede in de Ronde van Vlaanderen, de Amstel Gold Race en in de Waalse Pijl.</p>
<p>"Dit is een heel mooi rijtje van vijf WorldTour-wedstrijden: 1, 2, 2, 2, 1. De Strade Bianche was al een droom en nu ook nog een monument. Supergaaf."</p>
<p>Op de tweede klim van de koude en regenachtige dag ontsnapten Maria Novolodskaja en Leah Kirchmann uit het peloton. De twee vluchters begonnen met een kleine voorsprong aan de beklimming van de befaamde La Redoute en werden al snel bijgehaald.</p>
<p>Dat was het sein voor Van Vleuten om in de aanval te gaan. De Nederlandse kwam in haar eentje als eerste boven, met een voorsprong van 25 seconden op onder anderen Anna van der Breggen (winnares van de vorige twee edities) en Lizzie Deignan.</p>
<h2>Grote voorsprong</h2>
<p>In de afdaling slaagde Van Vleuten erin haar voorsprong op de achtervolgende groep te vergroten tot 45 seconden. Daarop trachtte Deignan op 22 kilometer van de streep de oversteek in haar eentje te maken.</p>
<p>De Britse wereldkampioene van 2015 reed weg uit de achtervolgende groep, maar slaagde er niet meer in de ontketende Van Vleuten nog in te halen.</p>
<p>Van Vleuten hield ook op de laatste beklimming van de dag knap stand en reed daarna soeverein naar de finish in Luik.</p>
<p>Van der Breggen, die afgelopen woensdag voor vijfde keer op rij de Waalse Pijl won, kwam ditmaal niet verder dan de twaalfde plaats.</p>
