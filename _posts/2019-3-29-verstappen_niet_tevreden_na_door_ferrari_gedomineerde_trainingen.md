---
layout: post
title: "Verstappen niet tevreden na door Ferrari gedomineerde trainingen"
date: Fri, 29 Mar 2019 13:36:36 +0100
categories: 
- sport 
- autosport 
externe_link: "https://nos.nl/l/2278103"
feature_image: "https://nos.nl/data/image/2019/03/29/540138/1008x567.jpg"
---

<p>Max Verstappen heeft geen goed gevoel overgehouden aan de eerste trainingsdag voor de Grand Prix van Bahrein. In de tweede trainingssessie noteerde hij met 1.29,725 de zesde tijd, op een kleine seconde achterstand van de Ferrari's.</p>
<p>"Het was redelijk oké", reageerde Verstappen. "Maar zeker geen perfecte dag. Ik ben nog lang niet tevreden over de afstelling van de auto. Ik ben niet blij met hoe de auto zich gedraagt. We moeten nog lang doorwerken vanavond."</p>
<h2>Verstappen verwacht lastige kwalificatie</h2>
<p>Verstappen houdt er ernstig rekening mee dat hij het zaterdag in de kwalificatie lastig gaat krijgen. "Op de zachte banden zijn we nog niet competitief. Daarop gaan we tijd verliezen. Zeker op de Ferrari's. Ik weet niet wat die in Melbourne hebben gedaan, maar hier zijn ze er weer", wees hij op de goede resultaten van de renstal.</p>
<p>Over zijn rondjes op de voor de race belangrijke medium-banden was Verstappen wel te spreken. "Die run ging goed. Eigenlijk waren we daarop de snelste, al verloor ik in de eerste bocht wat tijd."</p>
<p>Zijn teamgenoot Pierre Gasly bleef zelfs nog verder achter bij de top van het veld. Hij kwam niet verder dan 1.30,429, de twaalfde tijd. "Ik had geen goede dag, maar ik heb er vertrouwen in dat het team oplossingen vindt en dat het morgen beter gaat", aldus de Fransman.</p>
<h2>Ferrari domineert</h2>
<p>De training werd gedomineerd door Ferrari. Sebastian Vettel bleek aan het einde van de dag namens het Italiaanse Formule 1-team de snelste op de baan in de woestijn: 1.28,846.</p>
<p>Zijn teamgenoot Charles Leclerc, die na de eerste vrije training nog de lijst aanvoerde, bleef slechts 0,035 achter. Na het slechte optreden bij de opening van het seizoen in Australië, twee weken geleden, bleken de trainingssessies in Bahrein zodoende een opsteker voor Ferrari.</p>
<h2>Mercedes geeft behoorlijk toe</h2>
<p>Opvallend was dat Mercedes in de eerste vrije training rond een seconde toegaf op de vuurrode bolides.</p>
<p>In de tweede training was het verschil al kleiner, maar toch nog altijd 0,603 voor Lewis Hamilton en 0,711 voor Valtteri Bottas, de verrassende winnaar in Australië.</p>
