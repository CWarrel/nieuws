---
layout: post
title: "Bottas houdt Hamilton achter zich in Bakoe, Verstappen vierde"
date: Sun, 28 Apr 2019 15:48:13 +0200
categories: 
- sport 
- autosport 
externe_link: "https://nos.nl/l/2282427"
feature_image: "https://nos.nl/data/image/2019/04/28/546606/1008x567.jpg"
---

<p>Ook de vierde grand prix van 2019 is in een één-twee voor Mercedes geëindigd. De Fin Valtteri Bottas bleef Lewis Hamilton op het stratencircuit van Bakoe voor. Sebastian Vettel van Ferrari hield Max Verstappen van het podium af. Dankzij zijn overwinning is Bottas ook de nieuwe leider in de WK-stand.</p>
<p>Bottas bleef in het gewurm in de eerste bochten Hamilton net voor. Vettel hield de derde plaats vast, waar Verstappen in de tweede bocht Sergio Pérez' krachtige Racing Point buitenom moest laten passeren.</p>
<h2>Leclerc passeert Verstappen</h2>
<p>Bottas nam in de eerste ronden seconden afstand en bleef zo uit het schootsveld van Hamilton. Verstappen bleef wel in de slipstream van Pérez en heroverde in de zesde ronde de vierde plaats, maar moest die even later weer afstaan aan de veel snellere Ferrari van Charles Leclerc.</p>
<p>De Monegask was na zijn crash in de kwalificaties matig gestart, maar begon aan een knappe opmars. Leclerc was als enige topper op mediumbanden gestart en nam, toen de concurrentie het zachte rubber al moest laten vervangen, de leiding in de race.</p>
<h2>Gasly helpt Verstappen</h2>
<p>Leclerc reed lang door, met als doel de race af te maken op de zachte band. Hij kwam na zijn pitstop achter Red Bull-coureur Pierre Gasly terug op de baan.</p>
<p>De Fransman deed zijn teamgenoot Verstappen een plezier door de Ferrari even op te houden, maar even later gaf zijn Red Bull de geest.</p>
<p>Verstappen peurde er het maximale uit, kwam nog even bij Vettel in de buurt, maar moest uiteindelijk genoegen nemen met plek vier.</p>
<p>Leclerc reed in de laatste ronde nog de snelste ronde waarmee hij een extra WK-punt verdient. Die ronde was tevens de snelste ooit gereden op het circuit in Bakoe.</p>
