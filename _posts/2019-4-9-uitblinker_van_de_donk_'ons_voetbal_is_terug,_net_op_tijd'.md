---
layout: post
title: "Uitblinker Van de Donk: 'Ons voetbal is terug, net op tijd'"
date: Tue, 09 Apr 2019 21:17:44 +0200
category: sport
externe_link: "https://nos.nl/l/2279758"
feature_image: "https://nos.nl/data/image/2019/04/09/542555/1008x567.jpg"
---

<p>Met vier doelpunten en een assist was Daniëlle van de Donk de absolute uitblinker in de monsterzege van Oranje op Chili (7-0). Had de kleine, behendige middenveldster eigenlijk al eens eerder vier keer gescoord in een duel? "Nee, dat geloof ik niet nee."</p>
<p>Van de Donk zit sowieso lekker in haar vel. Dit seizoen is ze met 12 goals en 6 assists al heel belangrijk in de titelrace van Arsenal, de club waar ze vorige week haar contract verlengde.</p>
<p>In het shirt van Oranje trok ze die lijn vanavond moeiteloos door. "We hadden Chili ook wel wat sterker verwacht, dat bleek helaas niet zo te zijn. Het kan ook heerlijk zijn om zo'n tegenstander ook een keer weg te tikken. Maar een goede tegenstander zou ook een leuke uitdaging zijn geweest."</p>
<p>De tegenstander was misschien niet van het hoogste niveau, toch maakte Oranje vooral in de eerste helft indruk met een aantal fraaie combinaties. "Iedereen heeft het altijd over ons EK-voetbal. Maar dat is geweest en het heeft best lang geduurd voor we weer een keer het voetbal konden laten zien, dat we wilden. Daar ben ik het meeste trots op."</p>
<p>Het voetbal is terug. Net op tijd voor het WK in Frankrijk. "Prima toch? Daar zeg ik ja en amen tegen, hoor. Dit geeft wel een boost, daar ben ik van overtuigd."</p>
<p>Bij de persconferentie na afloop werd bondscoach Sarina Wiegman geconfronteerd met haar voorspelling dat Chili een sterkere tegenstander zou zijn dan Mexico. "We hadden beelden gezien, waarin ze wonnen van Australië en gelijkspeelden tegen Schotland. Dat zijn teams van formaat. Maar we waren nog niet begonnen of we stonden met 2-0 voor."</p>
<p>En dat was niet het enige dat goed ging bij Nederland in de eerste helft, al viel de tegenstand misschien tegen. "Je hebt altijd wat aan zo'n wedstrijd. Maar we moeten niet denken dat dit het niveau is dat we bij het WK krijgen in onze poule."</p>
