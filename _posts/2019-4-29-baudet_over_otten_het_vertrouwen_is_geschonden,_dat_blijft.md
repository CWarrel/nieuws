---
layout: post
title: "Baudet over Otten: het vertrouwen is geschonden, dat blijft"
date: Mon, 29 Apr 2019 16:09:20 +0200
category: politiek
externe_link: "https://nos.nl/l/2282575"
feature_image: "https://nos.nl/data/image/2019/04/29/546826/1008x567.jpg"
---

<p>Het conflict tussen de oprichters van Forum voor Democratie, Thierry Baudet en Henk Otten, is achter de rug. Dat zegt Baudet zelf. De afgelopen dagen hield de Forum-leider zich, op enkele tweets na, stil. Interviews gaf hij niet, maar verslaggever Marleen de Rooy ving hem op toen hij het partijbureau op de Amsterdamse Herengracht verliet.</p>
<p>"Het was een grote rel, die geloof ik nu gelukkig tot een goed einde is gebracht", zei Baudet, wandelend over de gracht. Hij is op weg om de post voor de partij op te halen. "Wat mij betreft laten we dit nu achter ons en gaan we ons richten op de campagne voor de Europese verkiezingen."</p>
<p>Otten bood zijn excuses aan voor het overmaken van partijgeld naar zijn eigen rekening. Baudet noemde dat eerder een greep uit de kas, maar in de verklaring die de partij vanmorgen deed uitgaan wordt gesproken van een "gecorrigeerde banktransactie".</p>
<p>"Het vertrouwen is geschonden", zegt Baudet nu. "Dat blijft. Hij kan nu in de Eerste Kamer gaan werken aan herstel van vertrouwen." Volgens hem wil Otten wel in de senaat plaatsnemen, ook al is het niet als fractievoorzitter.</p>
<p>Als De Rooy Baudet vraagt of hij Otten nu weer helemaal vertrouwt, antwoordt hij ontwijkend. "Ik ben blij dat het zo gegaan is. Het is goed dat hij uit het bestuur is gestapt. Ik wens hem heel veel succes in de Eerste Kamer."</p>
<p>De hele kwestie heeft volgens Baudet niets te maken met het kritische interview dat Otten vorige week zaterdag gaf aan NRC Handelsblad, waarin hij zei dat Baudet te veel de aandacht naar zich toetrekt en niet moet flirten met extreem-rechts gedachtegoed.</p>
<p>"Inhoudelijk heeft het daar absoluut niets mee te maken. Wij zijn een democratische partij, mensen kunnen van alles en nog wat vinden. Dat is prima, daar staan we altijd voor open."</p>
<p>Op weg naar de post wandelt Baudet langs het advocatenkantoor van fractiegenoot Hiddema. Die staat toevallig op het bordes van het grachtenpand.</p>
<p>Hij ziet de hele kwestie toch een beetje anders, blijkt later op een terrasje aan de gracht. Het NRC-interview heeft volgens hem wel degelijk een rol gespeeld. "Een tikkeltje wel. Meneer Baudet was natuurlijk niet zo gecharmeerd van dat artikel. Otten had kunnen weten dat het zou kunnen worden opgevat als een richtingenstrijd."</p>
<p>Hiddema is ook een stuk positiever dan Baudet over het vertrouwen in Otten. "Ik heb Otten eigenlijk altijd vertrouwd. Volop. Ik zou hem zelfs mijn kas laten beheren. Kan 'ie vast beter dan ik."</p>
