---
layout: post
title: "Maanlanding eerste commerciële sonde mislukt"
date: Thu, 11 Apr 2019 21:40:47 +0200
category: buitenland
externe_link: "http://feeds.nos.nl/~r/nosnieuwsbuitenland/~3/Z5XK_YE7gjk/2280040"
feature_image: "https://nos.nl/data/image/2019/04/11/542997/1008x567.jpg"
---

<p>Het is de onbemande ruimtesonde Beresheet van de Israëlische non-profitorganisatie SpaceIL niet gelukt om op de maan te landen. Tijdens de landing gingen verschillende dingen mis. Zo viel de hoofdmotor van de ruimtesonde uit en daarna ging alle communicatie met de ruimtesonde verloren.</p>
<p>"We hebben het niet gehaald, maar we hebben het zeker geprobeerd en daar mogen we trots op zijn", zei een woordvoerder van SpaceIL. Premier Netanyahu, die ook in het commandocentrum aanwezig was, voegde daaraan toe: "Als het de eerste keer niet lukt, dan probeer je het gewoon opnieuw."</p>
<p>Israël wilde na de Sovjet-Unie (1959), de Verenigde Staten (1964) en China (2013) het vierde land zijn dat op de maan landde. In 1969 was de Amerikaanse Apollo 11 het eerste bemande ruimtevoertuig ooit op de maan.</p>
<h2>SpaceX</h2>
<p>De privaat gefinancierde Beresheet, Hebreeuws voor 'genesis' of 'in den beginne', werd op 22 februari vanuit Cape Canaveral in de Verenigde Staten gelanceerd. Een Falcon 9-raket van SpaceX, het bedrijf van Elon Musk, bracht de sonde eerst in een baan rond de aarde.</p>
<p>Aan boord van de sonde was een robot, die twee dagen lang het magnetische veld rond de maan zou meten en beelden naar de aarde zou doorsturen. Ook waren een Israëlische vlag, het volkslied, de Thora en het verhaal van een Holocaustoverlevende in het ruimtevoertuig aanwezig.</p>
<p>Vorige week donderdag doorstond de sonde, die iets minder dan 600 kilo weegt, de cruciale test toen het in een baan rond de maan kwam. Daarna minderde de sonde vaart om tot een geslaagde landing te kunnen komen.</p><img src="http://feeds.feedburner.com/~r/nosnieuwsbuitenland/~4/Z5XK_YE7gjk" height="1" width="1" alt=""/>
