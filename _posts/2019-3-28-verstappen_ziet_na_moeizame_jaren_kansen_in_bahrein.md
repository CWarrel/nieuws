---
layout: post
title: "Verstappen ziet na moeizame jaren kansen in Bahrein"
date: Thu, 28 Mar 2019 17:54:08 +0100
categories: 
- sport 
- autosport 
externe_link: "https://nos.nl/l/2277995"
feature_image: "https://nos.nl/data/image/2019/03/28/539950/1008x567.jpg"
---

<p>Indrukwekkende resultaten heeft Max Verstappen in Bahrein nog niet neer kunnen zetten. Beste finish: zesde in 2016 met de Toro Rosso. De overige drie keer haalde hij de streep niet. Maar wie denkt dat Verstappen daarmee zit, heeft het mis. "Ik heb best leuke herinneringen. Ook buiten het circuit."</p>
<p>Zin om uit te weiden over haperende remmen, een mislukte bandenwissel, elektrische problemen en een omstreden touché met Lewis Hamilton heeft hij niet. "Die dingen kunnen gebeuren. Het is immers een racesport."</p>
<p>Of decepties uit het verleden invloed hebben op zijn stemming? "Nee!" Cynisch: "Ja, ik ga straks heel down in de auto zitten om de trainingen af te werken. Tuurlijk niet. Ik kan wel bezig blijven hierover, maar het verleden verander je niet. Daarom kan ik beter gewoon doorgaan toch?"</p>
<p>Verstappen denkt dat het publiek een betere race voorgeschoteld krijgt dan de ouverture in Melbourne. "Sakhir is een fijn circuit. Niks mis mee. Zeker het tweede deel van de baan met die chicane, de haarspeld en daarna het inremmen voor de linkerbocht is prima. Je kunt hier goed inhalen. Het biedt mij meer kansen."</p>
<h2>Opluchting en blijdschap</h2>
<p>De derde plaats in Australië zorgde in het Red Bull-Honda kamp voor opluchting en blijdschap. Topadviseur Helmut Marko trok zelfs al de conclusie dat Max Verstappen dit jaar met deze auto en dit team voor de titel kan gaan.</p>
<p>Het lijdend voorwerp blijft nuchter en op de vlakte. "Ik trek na één podium geen conclusies. Dat ga ik voorlopig sowieso niet doen. Ik maak me er niet druk om. Na de wintertest trok iedereen ook conclusies, maar het loopt toch altijd anders."</p>
<p>Cruciaal is hoe Red Bull Racing de RB15 verder ontwikkelt en voorziet van 'updates' en 'upgrades'. Afgelopen jaren was het team goed in die 'ratrace', maar Verstappen rekent zich niet rijk. "Ik blijf altijd rustig. Alles hangt ervan af hoe de auto en de motor zich tijdens het seizoen ontwikkelen. We waren daar altijd goed in. Ik heb vertrouwen in de mensen, maar we moeten het wel weer bewijzen."</p>
<p>De 1-2 van Mercedes in Australië en de domper bij het op voorhand favoriete Ferrari (4e en 5e) zeggen volgens Verstappen nog weinig over de krachtverhoudingen. "Het zegt niks. Dit is een heel ander circuit. Het is niet te vergelijken. Wie hier het sterkst is? Ik weet het niet en zij ook niet. We gaan het zien. Ook ik moet nog uitvinden hoe goed mijn auto gaat zijn."</p>
<p>Verstappen voorspelt het hele seizoen spanning in de top van het veld. "Op dit moment is geen enkel team echt dominant. Een paar jaar geleden zette Mercedes bij wijze van spreken het hele veld op een ronde, maar die tijd is voorbij. Nu is het een ander verhaal."</p>
