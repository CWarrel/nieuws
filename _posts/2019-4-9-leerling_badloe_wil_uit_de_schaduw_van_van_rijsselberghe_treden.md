---
layout: post
title: "Leerling Badloe wil uit de schaduw van Van Rijsselberghe treden"
date: Tue, 09 Apr 2019 07:51:00 +0200
category: sport
externe_link: "https://nos.nl/l/2279638"
feature_image: "https://nos.nl/data/image/2017/04/29/375929/1008x567.jpg"
---

<p>Het is tijd voor een wisseling van de wacht in het Nederlandse windsurfen. In de ogen van leerling Kiran Badloe, althans, die uit de schaduw van zijn succesvolle leermeester Dorian van Rijsselberghe wil stappen. Zijn leerperiode zit er nagenoeg op.</p>
<p>Badloe denkt klaar te zijn om de leidende rol van de tweevoudig olympisch kampioen in de RS:X-klasse over te nemen. Of het hem ook gaat lukken op weg naar de Olympische Spelen, volgend jaar in Tokio?</p>
<p>"Ik denk dat ik een kans heb. Het wordt tijd op de voorgrond te treden", zegt de 24-jarige Badloe in de aanloop naar de Europese titelstrijd, die vandaag in het Spaanse Palma begint.</p>
<p>Zes jaar geleden stapte Badloe, zoon van een Surinaamse vader en een Nederlandse moeder, Team-Dorian binnen. Een bewuste keuze. Het jonge talent, dat op Bonaire de liefde voor het windsurfen ontdekte, is nog steeds blij met zijn besluit.</p>
<p>"Het was een unieke kans. Ik heb alles meegemaakt met Dorian, heb rustig kunnen groeien. En ik leer nog steeds."</p>
<p>Het is een unieke situatie in de Nederlandse watersportwereld: twee wereldtoppers in dezelfde discipline, hetzelfde team, werkend met dezelfde coach en door de jaren heen heel goede vrienden geworden. Allebei wetend dat slechts één van hen volgend jaar op de Spelen in Tokio actief zal zijn, omdat in de zeilwereld een land slechts één deelnemer of team per klasse mag afvaardigen.</p>
<h2>Serieuze bedreiging</h2>
<p>Van Rijsselberghe is als tweevoudig olympisch kampioen de favoriet. Maar de vrolijke Texelaar weet dat het geen uitgemaakte zaak meer is dat hij Nederland volgend jaar zal vertegenwoordigen. Leerling Badloe heeft de afgelopen jaren zulke grote stappen gemaakt dat hij een serieuze bedreiging is geworden.</p>
<p>Vorig jaar eindigde het duo, getraind door de Nieuw-Zeelander Aaron McIntosh, als de nummers een (Van Rijsselberghe) en twee (Badloe) op de WK in Aarhus.</p>
<p>Het was het eerste duel dat straks meetelt voor de olympische kwalificatie, een traject dat overigens door de twee zeilers en hun coach zelf is opgesteld. De resultaten van de WK's in 2018, 2019 en 2020 bepalen wie van de twee straks naar Tokio gaat. "Mij maakt het niet uit wie dat is", zegt McIntosh. "Degene die gaat, is van wereldklasse."</p>
<p>Ze ontlopen elkaar weinig meer, weten ze beiden. En ze hebben elkaar nodig om in Tokio voor de derde keer op rij een gooi naar Nederlands olympisch goud te doen.</p>
<p>"Ik kom dichter en dichter in de buurt van Dorian. Het gaat spannend worden", blikt Badloe vooruit naar de titanenstrijd, die tot volgend jaar vlak voor de Spelen zal duren. "Het is jammer dat er maar een van ons naar het grootste sportevenement ter wereld kan gaan, maar dat maakt het ook weer speciaal", vindt hij.</p>
<h2>Ervaringssport</h2>
<p>De 30-jarige Van Rijsselberghe is op zijn hoede. Hij is een stuk ervarener, met twee geslaagde olympische campagnes op zijn cv. "Stiekem is Badloe wel wat jonger en zeilen is toch een grote ervaringssport. Er kan zich een situatie voordoen waarop ik nog sneller kan inhaken", beschrijft Van Rijsselberghe het verschil met zijn trainingsmaat. "Maar Kiran leert verschrikkelijk snel. Veel te snel."</p>
<p>McIntosh, die Badloe in 2013 bij Team-Dorian haalde, moet alles in goede banen zien te leiden. De Nieuw-Zeelander zat in eigen land ooit in dezelfde positie en weet hoe hij de twee concurrenten bij elkaar moet houden.</p>
<h2>Unieke karakters</h2>
<p>"Het zijn twee unieke karakters, maar de kracht van dit team is dat ze allebei weten dat ze elkaar nodig hebben om de beste van de wereld te zijn. Als we succes willen hebben op de Spelen, zullen we als team succesvol moeten zijn. Het tweede goud van Dorian, in Rio, is ook te danken aan Kiran", kijkt McIntosh terug op de vorige olympische campagne.</p>
<p>Toen was het verschil tussen Van Rijsselberghe en Badloe nog groot. McIntosh durft nu geen geld in te zetten op wie zich gaat plaatsen voor Tokio. "Kiran is de master op technisch gebied, heeft een geweldig gevoel. Dorian is een racepaard, met killersinstinct. Maar hij zal het zwaarder krijgen dan nooit tevoren."</p>
