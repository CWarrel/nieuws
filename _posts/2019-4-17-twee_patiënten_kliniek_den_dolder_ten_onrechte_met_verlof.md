---
layout: post
title: "Twee patiënten kliniek Den Dolder ten onrechte met verlof"
date: Wed, 17 Apr 2019 22:00:01 +0200
category: nieuws
externe_link: "https://nos.nl/l/2280943"
feature_image: "https://nos.nl/data/image/2019/04/17/544403/1008x567.jpg"
---

<p>De omstreden psychiatrische kliniek Roosenburg in Den Dolder, waar Michael P. verbleef toen hij Anne Faber doodde, is in maart opnieuw in de fout gegaan met het toekennen van verloven. Dat bevestigt een woordvoerder van overkoepelende zorgketen Fivoor na berichtgeving in het AD.</p>
<p>Volgens de woordvoerder zijn twee patiënten onder begeleiding naar buiten geweest "om een pakje shag te kopen". Hij zegt dat het verlof in hun behandeling een kwestie van vandaag of morgen was, maar dat de behandelaar nog geen akkoord had gegeven. "Dat was niet helemaal volgens het protocol, vandaar dat het meteen een incident werd."</p>
<p>De incidenten werden later besproken in een wekelijks kwaliteitsoverleg, "waarin we bekijken wat we kunnen aanscherpen". De krant heeft de notulen van dat overleg in handen.</p>
<p>"Het feit dat het gesignaleerd wordt, draagt bij aan de kwaliteit van de zorg", zegt de woordvoerder. Hij zegt dat er veel mensen bij een behandeling betrokken zijn en dat het daardoor weleens mis kan gaan.</p>
<p>Hij benadrukt dat het bij de twee incidenten niet ging om mensen die tijdens hun gevangenisstraf werden behandeld, maar om reguliere patiënten. "Dit zijn geen Michael P's."</p>
<h2>Vernietigende conclusies</h2>
<p>Vorige maand concludeerden de Onderzoeksraad voor Veiligheid (OVV) en de Inspecties Justitie en Veiligheid en Gezondheidszorg en Jeugd in twee vernietigende onderzoeken dat in Den Dolder veel misging bij het toekennen van verlof aan P. Zo werd in zijn geheel niet nagegaan of dat een gevaar zou opleveren voor de omgeving.</p>
<p>P. mocht al snel elke dag drie keer een uur zonder begeleiding naar het dorp. Tijdens een van zijn verloven, eind september 2017, verkrachtte en doodde hij de 25-jarige Anne Faber uit Utrecht.</p>
