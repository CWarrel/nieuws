---
layout: post
title: "Niet iedereen is welkom op de nieuwe Marker Wadden"
date: Sun, 21 Apr 2019 11:09:42 +0200
category: nieuws
externe_link: "https://nos.nl/l/2281404"
feature_image: "https://nos.nl/data/image/2019/04/21/545080/1008x567.jpg"
---

<p>Moerasandijvie, de kluut, de dwergstern en ontelbare insecten. Op de nieuwe Marker Wadden, die vanaf dit weekend ook voor toeristen te bezoeken zijn, barst het al van het leven. Natuurmonumenten kijkt met veel interesse naar hoe nieuwe planten en dieren zich vestigen op de eilanden. Maar niet alle natuur wordt met open armen ontvangen.</p>
<p>Als je projectdirecteur Roel Posthoorn vraagt welke soort hij echt niet wil zien op de nieuwe eilanden is dat de kleine waterteunisbloem. "Die ziet eruit als een schattig plantje, maar kan binnen een paar jaar het hele gebied compleet overwoekeren." Posthoorn zag dat gebeuren op Tiengemeten, het eiland in het Haringvliet, waar hij eerder werkte. "We zijn jaren bezig geweest om de schade te beperken. Dus die willen we niet."</p>
<p>Watercrassula is er ook zo een. Posthoorn: "Dat zijn allemaal planten die mensen leuk vinden voor in de vijver, maar die dan 'ontsnappen' aan poten van vogels bijvoorbeeld."</p>
<p>De vraag hoe de Marker Wadden er dan wel uit moeten zien, probeert Natuurmonumenten toch zoveel mogelijk open te laten. "We zijn vooral nieuwsgierig naar wat er gebeurt. We gaan het plaatje niet te veel inkleuren."</p>
<p>Het is niet mogelijk om helemaal te voorkomen dat ongewenste soorten zich vestigen op de Marker Wadden. "Maar we gaan wel voorkomen dat ze zich verder verspreiden. Het ministerie heeft een lijst met plant- en diersoorten opgesteld en als je die aantreft in je gebied, dan moet je die zelfs bestrijden."</p>
<h2>Dieren</h2>
<p>Wat dieren betreft zijn er geen absolute bezwaren tegen een bepaalde soort. "Muskusratten kunnen de dijken bedreigen dus die zullen we aanpakken. En verder zijn er bepaalde roofdieren die een heel grote invloed kunnen hebben op de rest. Vossen bijvoorbeeld, die vogels bedreigen. En mantelmeeuwen die veel kuikens eten."</p>
<p>Verder zouden de otter en de bever zich kunnen vestigen op de Marker Wadden. "Die kunnen goed zwemmen. Maar voorlopig is er nog geen eten voor ze te vinden. En de wolf? Daar zijn de wadden echt veel te klein voor."</p>
<p>De mens is wél welkom, althans: voor een dagdeel. Bezoekers die met de nieuwe pont naar de Marker Wadden komen, mogen niet langer blijven.</p>
<p>De mens hoeft geen bedreiging te zijn voor de dieren en planten op de eilanden. "We hebben de wandelpaden zo ver uit elkaar gelegd dat de vogels er geen last van hebben. Vier van de vijf eilanden zijn trouwens sowieso ontoegankelijk."</p>
<p>Tegen de plantensporen en dieren die mogelijk met de veerboot op het eiland kunnen komen, wordt niet hard opgetreden. Er komen bijvoorbeeld geen desinfecterende spuitbussen bij de ingang. "Je houdt altijd een risico. We kunnen wel doen alsof het ongerepte en pure natuur is, maar de natuur in Nederland is al beïnvloed door mensen. Daar zijn de Marker Wadden ook een voorbeeld van. Maar er is wel over nagedacht. We zijn er zuinig op."</p>
