---
layout: post
title: "Gudde verklaart rigoureus besluit KNVB: 'Sportieve gelijkheid voorop'"
date: Thu, 18 Apr 2019 20:31:16 +0200
category: sport
externe_link: "https://nos.nl/l/2281074"
feature_image: "https://nos.nl/data/image/2019/04/18/544610/1008x567.jpg"
---

<p>De KNVB heeft besloten om de hele eredivisie langer te laten doorlopen om Ajax meer rust te geven rond de duels met Tottenham Hotspur. En dus eindigt de competitie niet op zondag 12 mei, maar op woensdag 15 mei en is de laatste speelronde de voorlaatste geworden. Directeur betaald voetbal Eric Gudde: "Voor een eerstedivisieclub hadden we hetzelfde gedaan."</p>
<p>Gudde erkent dat Ajax de KNVB met een flink probleem heeft opgezadeld door de halve finales te bereiken in de Champions League. "Anderhalf jaar geleden hadden we dit Europese succes niet durven hopen, dus laten we het ook van de goede kant bekijken", zegt hij.</p>
<p>De voorlaatste speelronde stond aanvankelijk gepland op 28 april, met voor Ajax een wedstrijd tegen De Graafschap. Maar aangezien de Amsterdammers op 30 april in actie moeten komen tegen Tottenham Hotspur, werd de wedstrijd in Doetinchem een onhaalbare kaart. En het duel vervroegen, was voor De Graafschap weer geen optie.</p>
<h2>Sportieve gelijkheid voorop</h2>
<p>"Er was wel rekening mee gehouden", vervolgt Gudde, die de laatste week met alle betrokkenen meerdere scenario's heeft besproken. En uiteindelijk dus ook een oplossing heeft gevonden waar hij goed mee kan leven. "Zo dicht mogelijk bij onze uitgangspunten. Sportieve gelijkheid voorop, dus alle wedstrijden tegelijk."</p>
<p>Natuurlijk zijn er in zijn ogen nog betere opties, zoals de volgorde van de speelrondes in stand houden. Gezien de tijdsdruk moet je volgens Gudde echter ook reÃ«el blijven. "Er zijn de afgelopen weken in stille diplomatie en met stille strategie verschillende scenario's besproken. Het gaat nu om het feit dat we vandaag moeten werken naar een oplossing."</p>
<h2>Niet bij iedereen blijdschap</h2>
<p>Dat niet alle clubs in eerste instantie blij zijn met deze oplossing, begrijpt hij wel. "Ik was als clubdirecteur niet veel anders", geeft hij toe. "Iedereen heeft zijn programma, dat wordt op deze manier weer met een paar dagen verstoord. Maar het is niet anders."</p>
<p>Zo liet Feyenoord na afloop van de bijeenkomst weten ongelukkig te zijn met het verplaatsen van de gehele speelronde en verklaarde PSV zich te conformeren aan "wat hen door de KNVB wordt opgelegd".</p>
<p>PEC Zwolle, dat al eerder te maken kreeg met een verschuiving van het competitieprogramma vanwege het drukke schema van Ajax, verklaart tegenover het Algemeen Dagblad "er helemaal klaar mee te zijn". Voorzitter Adriaan Visser meent dat er aan het begin van het seizoen al duidelijke afspraken gemaakt moeten worden, waarin rekening wordt gehouden met uitzonderingen.</p>
<p>De Graafschap toonde zich na het overleg tevreden en vindt het verplaatsen van de hele speelronde 33 "de beste oplossing".</p>
<p>Of het nou Ajax is of een ander, de twee etmalen rust tussen wedstrijden moeten volgens Gudde gewaarborgd blijven. "Als volgend jaar een andere club Europees of in de beker ook met die twee-dagenproblematiek zit, kom ik met dezelfde oplossingen. Laten we proberen over onze eigen schaduw heen te kijken."</p>
<p>Ondanks dat niet alle clubs staan te juichen om op 15 mei pas de competitie af te kunnen sluiten, zijn ze donderdagmiddag wel allemaal akkoord gegaan met de voorgestelde wijziging.</p>
<p>Er is overigens nog een klein voorbehoud, want theoretisch zouden gemeenten nog dwars kunnen liggen. Gudde verwacht echter niet dat het zover zal komen. "Ik heb goede hoop dat we eruit komen."</p>
