---
layout: post
title: "Verstappen boos na verpeste kwalificatie GP China"
date: Sat, 13 Apr 2019 10:50:17 +0200
category: sport
externe_link: "https://nos.nl/l/2280242"
feature_image: "https://nos.nl/data/image/2019/04/13/543261/1008x567.jpg"
---

<p>Max Verstappen kon Sebastian Vettel (Ferrari) en Daniel Ricciardo en Nico HÃ¼lkenberg van Renault wel schieten na de kwalificatie voor de Grand Prix van China.</p>
<p>"Zij verneukten de aanloop naar mijn laatste kwalificatiepoging. Het is een ongeschreven wet dat je achter elkaar blijft rijden", zei de Nederlander over een actie van zijn collega's in de slotfase van de strijd om poleposition.</p>
<h2>Te laat</h2>
<p>Door die actie werd Verstappen opgehouden, terwijl hij zich juist opmaakte voor zijn ultieme ronde. Gevolg was dat hij zijn tijd niet meer kon verbeteren. Hij bleef op de vijfde plaats steken, wat betekent dat hij zondag vanaf de derde startrij zal moeten vertrekken. "We bleven netjes achter elkaar rijden, maar toen kwamen Vettel en beide Renaults ineens voorbij. Daarna was ik te laat om nog te kunnen aanzetten."</p>
<p>Verstappen liet er geen misverstand over bestaan hoe hij over zijn collega's dacht. "Dat doe je gewoon niet", zei hij.</p>
<p>"Er had absoluut meer in gezeten, maar als je geen snelle tweede run kunt doen, dan houdt het op", zei Verstappen met hoorbare irritatie in zijn stem. "Vanaf nu ga ik hun kwalificaties ook verneuken. Het is gewoon vervelend, wij hadden hier voor de derde plaats kunnen vechten."</p>
<h2>Tevreden over wagen</h2>
<p>Verstappen was tevreden over zijn wagen. "De auto voelde goed aan. Qua snelheid zitten we er wel bij. We gaan proberen het podium te halen. Het wordt een interessante zondag", keek hij vooruit naar de duizendste race in de Formule 1-geschiedenis.</p>
<p>Vettel zag het anders. "Iedereen ging voor hetzelfde moment. Als je aan het einde van het 'treintje' zat, zoals ik, was het moeilijk nog iets te kunnen doen. Toen ik hoorde dat ik nog maar een marge van tien seconden had om een laatste ronde te halen, moest ik iets bedenken"', verklaarde de Duitser.</p>
<p>"Ik weet niet of de anderen in de gaten hadden dat de marge zo klein was. Als iedereen meer snelheid had gemaakt, hadden we het allemaal gered. Ik heb gewoon een keuze gemaakt", aldus Vettel.</p>
