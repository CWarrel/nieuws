---
layout: post
title: "Sterk Ajax dwingt gelijkspel af tegen Juventus"
date: Wed, 10 Apr 2019 22:51:09 +0200
categories: 
- sport 
- voetbal 
externe_link: "https://nos.nl/l/2279910"
feature_image: "https://nos.nl/data/image/2019/04/10/542778/1008x567.jpg"
---

<p>Ajax en Juventus hebben elkaar in hun eerste kwartfinaleduel in de Champions League in evenwicht gehouden. In een spannende wedstrijd werd het 1-1 in Amsterdam.</p>
<p>De verwachtingen waren vooraf hooggespannen; zou het jeugdige Ajax, dat vorige maand met flamboyant spel Real Madrid uitschakelde (1-4), ook Juventus meteen zijn wil op kunnen leggen?</p>
<p>Het antwoord luidde: nee. Niet alleen was de eerste de beste kans voor Juventus (Federico Bernardeschi schoot over), de Italianen konden er gedurende de eerste helft telkens dreigend uitkomen.</p>
<h2>Kansen Ziyech en Van de Beek</h2>
<p>Ajax had wel het initiatief, kreeg ook een paar goede kansen via Hakim Ziyech (hij krulde de bal in de achttiende minuut richting de bovenhoek, maar doelman Wojciech Szczesny redde) en Donny van de Beek (hard naast), maar vlak voor rust deed Cristiano Ronaldo waarvoor hij de afgelopen weken werd klaargestoomd: scoren.</p>
<p>De Portugees, van wie het tot het laatste moment onzeker was of hij wel fit genoeg was, zette zelf de aanval op, liep weg uit de rug van de Ajax-defensie en kopte de bal snoeihard langs André Onana.</p>
<p>Een dreun voor Ajax, dat meteen na de tegentreffer de kleedkamer op mocht zoeken. In zak en as zaten zaten de Amsterdammers niet, want meteen na de aftrap overvleugelde David Neres de Juventus-defensie en schoot knap raak in de verre hoek.</p>
<p>Er kwamen meer kansen voor Ajax in de tweede helft, maar de schoten van Nicolás Tagliafico, wederom Ziyech, Joël Veltman en invaller Jurgen Ekkelenkamp misten vooral precisie. Juventus kwam tot één kans na rust; invaller Douglas Costa raakte de paal in de slotfase.</p>
<p>In blessuretijd leek Juventus er nog één keer gevaarlijk uit te komen op links, maar het was Champions League-debutant Jurgen Ekkelenkamp die het gevaar smoorde door Ronaldo brutaal omver te trekken. Het leverde hem een staande ovatie en een terechte gele kaart op.</p>
<h2>Return op 16 april</h2>
<p>De 1-1 is een licht teleurstellende uitslag voor Ajax, maar zeker geen hopeloze uitgangspositie voor de return in Turijn op 16 april. Voor die wedstrijd kan coach Erik ten Hag niet beschikken over Tagliafico, hij liep tegen zijn tweede gele kaart aan en is geschorst.</p>
