---
layout: post
title: "'Ouders ernstig zieke kinderen hebben meer zorgverlof nodig'"
date: Wed, 01 May 2019 05:06:53 +0200
category: nieuws
externe_link: "https://nos.nl/l/2282769"
feature_image: "https://nos.nl/data/image/2019/05/01/547136/1008x567.jpg"
---

<p>Bijna de helft van de ouders van een kind met kanker meldt zich ziek omdat ze het zorgverlof te kort vinden om hun kind bij te staan. Dat blijkt uit een onderzoek van de Nederlandse Federatie van Kankerpatiëntenorganisaties (NFK) en de Vereniging Ouders, Kinderen &amp; Kanker (VOKK).</p>
<p>De organisaties pleiten voor verruiming van het zorgverlof. De huidige regeling betekent dat fulltimers twee tot zes weken vrij kunnen krijgen, terwijl de behandeling van leukemie bijvoorbeeld twee tot drie jaar kan duren. "Het is essentieel dat ouders steun kunnen geven aan hun levensbedreigend zieke kind", zegt VOKK-directeur Hanneke van Krevel.</p>
<h2>Onbegrip werkgever</h2>
<p>Ouders zeggen in het onderzoek dat ze zijn overgeleverd aan de opstelling van hun baas en die toont soms weinig begrip. "Mijn werkgever zei letterlijk: je dochter heeft kanker, jij toch niet, dan kun je toch gewoon komen werken", aldus een van de ouders.</p>
<p>96 procent van de ouders zegt zijn werksituatie aan te passen vanwege hun zieke kind. Een op de vijf gaat minder uren werken en 10 procent stopt (tijdelijk) helemaal met werken. Ook zetten ze vakantie-uren in om hun kind te ondersteunen.</p>
<p>Mirjam van Belzen van de NFK begrijpt dat werkgevers ook aan handen en voeten gebonden zijn. "Ze zijn gebonden aan wet- en regelgeving en het is nogal een verschil of je duizenden mensen aan het werk hebt of als mkb'er dertig mensen op de loonlijst hebt. Ook het soort werk speelt mee."</p>
<h2>Financiële problemen</h2>
<p>Van Belzen vraagt daarom hulp van de politiek. "Als jonge vaders meer vaderschapsverlof krijgen, moet het ook mogelijk zijn om verlof te krijgen wanneer je kind ernstig ziek is. Een kind heeft steun en begeleiding nodig. Maximaal zes weken verlof is helemaal niks."</p>
<p>Uit het onderzoek blijkt dat twee derde van de ouders het financieel moeilijker krijgen. Volgens Van Belzen komt dat doordat ze inkomen mislopen en door extra uitgaven. "Denk aan parkeerkosten bij het ziekenhuis, een speciaal dieet, benzine."</p>
<h2>Volwassen kankerpatiënten</h2>
<p>Ook naasten van volwassen kankerpatiënten moeten beter ondersteund worden, vindt de NFK. Van hen past driekwart de werksituatie aan. Een op de vijf neemt zorgverlof op, net zoveel meldt zich ziek of gaat tijdelijk minder uren werken.</p>
<p>Ook zijn zij afhankelijk van hun werkgever. "Alles moest voor mijn gevoel van één kant komen. Ik heb al mijn overuren opgemaakt en al mijn onbetaald verlof. Ik kon geen zorgverlof krijgen," zegt een van de ondervraagden.</p>
