---
layout: post
title: "Unilever smaakmaker op hogere AEX"
date: Thu, 18 Apr 2019 09:12:35 +0200
categories: 
- financieel 
- koersen 
externe_link: "https://www.telegraaf.nl/financieel/3463045/unilever-smaakmaker-op-hogere-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/57975f0c-61a9-11e9-8c76-02d1dbdc35d1.JPG"
---

<p class="intro">De Amsterdamse beurs is donderdag licht hoger van start gegaan. Unilever is de grootste stijger in de AEX na meevallende kwartaalcijfers. Bij de Midkappers maakt ingenieursbureau Arcadis zelfs een koerssprong van 7%.</p> <p>Na tien minuten handelen stond de AEX-index 0,2% hoger op 567,1 punten. De Midkap noteerde vrijwel ongewijzigd op 823,7 punten.</p><p>Elders stonden de beurzen in het rood. De Japanse Nikkei-index sloot vanochtend 0,8% lager. De Amerikaanse beurzen eindigden woensdagavond met bescheiden verliezen. Wereldwijd zijn de meeste beurzen morgen trouwens dicht vanwege Goede Vrijdag.</p><p>In de AEX koerste Unilever 2,1% in het groen. Het levensmiddelenconcern realiseerde in het afgelopen kwartaal een onderliggende omzetgroei van 3,1%. Het concern liet verder weten op koers te liggen voor het behalen van de doelen in 2019.</p><p>Biotechnologieconcern Galapagos (-1,4%) was de grootste verliezer onder de hoofdfondsen. Chipmachinefabrikant ASML (-0,2%) had last van berichten over problemen met de nieuwe opvouwbare telefoon van Samsung.</p><p>In de Midkap maakte Arcadis een koerssprong van 7,2%. Het ingenieurs- en adviesbureau behaalde in het eerste kwartaal een hogere omzet. Dat had het bedrijf met name te danken aan stevige groei op de Noord-Amerikaanse markt. Ook de winstgevendheid ging omhoog.</p><p>Sportschooluitbater Basic-Fit (+0,5%) zag afgelopen kwartaal de omzet met 29% groeien. De onderneming kreeg er 22 nieuwe sportclubs bij, waardoor het totale bestand groeide tot 651 stuks. Het ledenbestand groeide met 19% tot bijna 2 miljoen abonnees. Het bedrijf zegt op koers te liggen om dit jaar ongeveer 125 sportscholen te openen.</p><p>Smallcapfonds Sligro (-0,5%) kende naar eigen zeggen een trage start van het jaar. Het groothandelsbedrijf merkte dat het consumentenvertrouwen in zowel Nederland als België achteruit is gegaan. Ook speelt mee dat Pasen wat later valt dan vorig jaar.</p><p>Beddenverkoper Beter Bed (-5,4%) is optimistisch over de hervormingen bij Matratzen Concord. De Duitse keten die een flink aantal winkels sloot kampt nog met de naweeën van een gifschandaal, maar volgens het moederbedrijf zijn onderliggend de eerste positieve ontwikkelingen te zien.</p><p>Meer financieel nieuws via de mail? Schrijf je hier in voor onze nieuwsbrief!</p>
