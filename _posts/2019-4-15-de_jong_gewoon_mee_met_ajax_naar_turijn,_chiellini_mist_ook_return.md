---
layout: post
title: "De Jong gewoon mee met Ajax naar Turijn, Chiellini mist ook return"
date: Mon, 15 Apr 2019 10:22:07 +0200
categories: 
- sport 
- voetbal 
externe_link: "https://nos.nl/l/2280546"
feature_image: "https://nos.nl/data/image/2019/04/15/543760/1008x567.jpg"
---

<p>Of de zorgen om de fysieke gesteldheid van de middenvelder voorbij zijn, is nog niet duidelijk, maar Frenkie de Jong zit in ieder geval in de selectie en reist dus gewoon mee met Ajax naar Turijn. Daar wacht de Amsterdammers dinsdagavond de return tegen Juventus in de kwartfinales van de Champions League.</p>
<p>Zaterdag viel De Jong in de competitiewedstrijd tegen Excelsior al na een klein halfuur uit. Op weg naar de kleedkamer greep hij naar de achterzijde van zijn rechterbeen, wat het vermoeden voedde dat er sprake was problemen met de hamstring. Na afloop zei Ajax-trainer Erik ten Hag dat de wissel slechts een voorzorgsmaatregel was.</p>
<p>Ook volgens de zaakwaarnemer van De Jong, die komende zomer voor 85 miljoen euro Ajax voor FC Barcelona verruilt, is er niets ernstigs aan de hand en zal zijn 21-jarige pupil morgen gewoon aan de aftrap staan in het Allianz Stadium.</p>
<p>De Jong maakte afgelopen woensdag in de eerste wedstrijd, die in 1-1 eindigde, veel indruk op Juventus-trainer Massimiliano Allegri. Het plannetje waarmee de Italiaan de inbreng van De Jong hoopte in te dammen, werd al vroeg in de wedstrijd door de Ajacied herkend en vervolgens teniet gedaan.</p>
<h2>Geen Chiellini</h2>
<p>De woensdag tegen Ajax ontbrekende Giorgio Chiellini moet ook de return aan zich voorbij laten gaan. De geroutineerde verdediger is nog niet hersteld van kuitblessure die hij in de aanloop naar het duel in de Johan Cruijff Arena opliep.</p>
<p>Ook Ajax moet het overigens zonder een vaste verdedigende kracht doen. Linksback Nicolás Tagliafico kreeg in het thuisduel met Juventus een gele kaart, die hem een wedstrijd schorsing opleverde. De Argentijn gaat niettemin wel mee naar Italië.</p>
<p>Hoe Ten Hag de op links ontstane vacature gaat invullen, heeft hij nog niet laten weten. De trainer reist met 22 spelers naar Turijn af, van wie er uiteindelijk achttien op het wedstrijdformulier terechtkomen.</p>
