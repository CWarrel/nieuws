---
layout: post
title: "Bayern gelooft weer in laatste kunststukje Robben: 'Arjen is terug'"
date: Thu, 25 Apr 2019 16:13:26 +0200
category: sport
externe_link: "https://nos.nl/l/2282021"
feature_image: "https://nos.nl/data/image/2019/04/25/545967/1008x567.jpg"
---

<p>Arjen Robben heeft de training hervat bij Bayern München. De voormalig Oranje-international lijkt ineens weer te geloven in een laatste kunststukje met de Duitse recordkampioen.</p>
<p>Afscheid nemen op het veld, dat is de vurige wens van de blessuregevoelige linkspoot na een tienjarig dienstverband bij Bayern. Twee weken geleden leek de 35-jarige Robben die hoop te hebben opgegeven.</p>
<h2>Frustrerend</h2>
<p>"Het is heel frustrerend om niet te weten wat er precies aan de hand is", mijmerde Robben, die zelfs twijfelde of hij na dit seizoen nog wel een vervolg zou kunnen geven aan zijn carrière.</p>
<p>Maar ineens ziet de wereld er weer een stuk rooskleuriger uit. Trainer Niko Kovac proefde deze week al wat meer vertrouwen bij de Nederlander. "Hij is optimistisch en voelt zich beter", sprak de coach.</p>
<p>Door het bereiken van de bekerfinale duurt het seizoen voor Bayern een week langer. Zo heeft Robben dus wat meer tijd om te revalideren, wellicht zelfs een cruciale week extra.</p>
<p>Ineens gooide Bayern er donderdag een bericht uit via de eigen Facebookpagina, met de begeleidende tekst 'Arjen is terug'. Bijna vijf maanden nadat hij zijn laatste officiële wedstrijd had gespeeld, trainde Robben donderdag weer met de selectie van Bayern München mee.</p>
<p>Exact een maand heeft Robben nog, voordat RB Leipzig wacht in de finale om de DFB-Pokal. Op twee fronten (beker en landstitel) strijdt de Beierse topclub nog om prijzen, waardoor de kans aanzienlijk is dat de Nederlander toch nog in de schijnwerpers afscheid kan nemen.</p>
<p>Zelf houdt Robben overigens steevast een slag om de arm. In gesprek met Bild liet hij onlangs weten dat de ervaring met blessures hem behoedzaam heeft gemaakt. "Tweemaal leek het probleem bijna opgelost, ik trainde alweer met de ploeg. Maar toen kreeg ik toch weer last."</p>
<p>Robben worstelt al maanden met dijbeenproblemen en een geïrriteerde zenuw in zijn heup. Daarna kreeg hij een terugslag met een kuitblessure. "Ik ben pas tevreden als hij op het veld staat", aldus trainer Niko Kovac, die voor Robben én Bayern op een mooi afscheid hoopt.</p>
<p>Op 25 mei 2013 schreef Robben zijn naam bij in de eregalerij van Bayern-spelers door op Wembley een minuut voor tijd het winnende doelpunt te maken in de Champions League-finale tegen Borussia Dortmund. Zes jaar later is hij al tevreden als hij het Bayern-shirt gewoon nog één keertje mag aantrekken.</p>
