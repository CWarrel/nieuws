---
layout: post
title: "Beroepsverbod voor 61 medewerkers van ABN Amro"
date: Wed, 24 Apr 2019 15:47:19 +0200
categories: 
- financieel 
- economie 
externe_link: "https://nos.nl/l/2281865"
feature_image: "https://nos.nl/data/image/2016/11/16/333323/1008x567.jpg"
---

<p>De Tuchtcommissie Banken heeft 61 hypotheekadviseurs van ABN Amro een tijdelijk beroepsverbod opgelegd. De adviseurs hebben tussen 2013 en 2016 op grote schaal handtekeningen van klanten gekopieerd op zogenoemde 'hersteladviezen'; dat zijn aangepaste versies van eerder afgegeven hypotheekadviezen. Klanten wisten niet dat hun handtekeningen gekopieerd werden en hadden daar ook geen toestemming voor gegeven.</p>
<p>De zaak kwam drie jaar geleden aan het licht. ABN Amro ontdekte zelf dat 114 hypotheekadviseurs in strijd met de wet en de interne regels hadden gehandeld bij het afhandelen van hypotheekadviezen. De bank heeft de betrokken medewerkers tijdelijk op non-actief gezet en de zaak gemeld bij de Tuchtcommissie Banken.</p>
<p>Vorig jaar werden de eerste tien adviseurs bestraft met een tijdelijk beroepsverbod en nu volgen dus nog eens 61 (oud-)medewerkers ABN Amro. De tuchtrechter kwalificeert het kopiëren van één of meerdere handtekeningen van klanten als 'niet-integer werken' en als schadelijk voor het vertrouwen van de samenleving in de bank.</p>
<h2>Omslachtig</h2>
<p>Een woordvoerder van ABN Amro benadrukt dat de overtredingen nooit ten nadele zijn geweest van klanten. "Ze hebben dat gedaan om de klant niet lastig te vallen met onze procedures." Die waren toen zo omslachtig dat de hypotheekadviseur voor elke kleine aanpassing een nieuwe serie handtekeningen van de klant nodig had. Dat proces is inmiddels vereenvoudigd.</p>
<p>De Tuchtcommissie gaat mee in de redenering dat de adviseurs niet de bedoeling hadden om klanten te benadelen, maar vindt toch dat het klantbelang ernstig tekort is gedaan. "Dit schaadt het vertrouwen dat de klant in het bankwezen moet kunnen stellen", zo staat in de uitspraak.</p>
<p>Adviseurs die één keer in de fout gingen krijgen een beroepsverbod van twee weken. Voor adviseurs die vaker handtekeningen kopieerden geldt een beroepsverbod van vier tot zes weken. Ook hypotheekadviseurs die niet meer bij de bank werken krijgen een tijdelijk beroepsverbod, omdat daarvan "een sterk signaal uitgaat".</p>
