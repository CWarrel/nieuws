---
layout: post
title: "Ewan de slimste in onorthodoxe sprint in Turkije"
date: Sun, 21 Apr 2019 15:39:36 +0200
category: sport
externe_link: "https://nos.nl/l/2281442"
feature_image: "https://nos.nl/data/image/2019/04/21/545154/1008x567.jpg"
---

<p>Wielrenner Caleb Ewan heeft de zesde en laatste etappe in de Ronde van Turkije op zijn naam geschreven. De Australiër van Lotto-Soudal was na 172, 4 kilometer tussen Sakarya en Istanbul de sterkste en de slimste in een wonderlijke eindsprint.</p>
<p>Onderweg waren wel wat hindernissen te nemen, maar alom werd een sprint verwacht tussen de drie snelle mannen van het peloton: Sam Bennett (winnaar van de eerste en tweede etappe), Fabio Jakobsen (winnaar van de derde etappe) en Ewan (winnaar van de vierde etappe).</p>
<p>Die drie stonden ook op het podium, maar de weg ernaartoe was op zijn zachtst gezegd onverwacht. Bennett verraste zijn collegasprinters immers op 1,5 kilometer van de streep met een aanval in de smalle bochtige straatjes van Istanbul.</p>
<p>De Ier sloeg een flink gat, mede doordat Jakobsens ploegmaat Maximiliano Richeze het sprongetje niet kon maken. Onze landgenoot leek te twijfelen wat te doen, maar Ewan niet. De Australiër had de Ier op 400 meter van de streep te pakken, dook als eerste de smalle bocht in en reed zo onbedreigd naar de zege. Jakobsen werd nog wel tweede.</p>
<h2>Eindzege voor Oostenrijker</h2>
<p>De 25-jarige Felix Grossschartner won het eindklassement. Hij veroverde zaterdag onder winterse omstandigheden in de koninginnenrit naar Kartepe de turquoise leiderstrui, die hij overnam van zijn ploeggenoot Bennett.</p>
