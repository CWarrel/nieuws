---
layout: post
title: "Parijs-Roubaix is de 'wrede minnares' van het wielerpeloton"
date: Sun, 14 Apr 2019 08:05:34 +0200
category: sport
externe_link: "https://nos.nl/l/2280367"
feature_image: "https://nos.nl/data/image/2019/04/14/543485/1008x567.jpg"
---

<p>"Ze is een wrede minnares, maar we houden allemaal van haar." Wielrenner Taylor Phinney is niet te beroerd om met wat gevoel voor drama de klassieker Parijs-Roubaix van een nieuwe bijnaam te voorzien.</p>
<p>"Waarom? De race gaat over ruim 260 kilometer. We rijden hier op wegen die een stuk ouder zijn dan iedereen die hier rondloopt en de wegen zijn niet gemaakt om op te fietsen. Dus het is vreselijk", aldus de Amerikaan over de legendarische 'Hel van het Noorden'.</p>
<p>Phinney is bij de Education First-formatie ploeggenoot Sebastian Langeveld, die vandaag tot de outsiders voor de winst behoort. "Ik denk dat ik morgen ver kan komen, dat hoef ik niet onder stoelen of banken te steken", zegt de Nederlander.</p>
<p>Langeveld heeft de voorbije periode aangetoond dat het met de vorm goed zit. Het zelfvertrouwen is dan ook groot bij de nummer drie van 2017. "Ik ga wel van start met de ambitie om de koers te winnen. Misschien hoor ik niet bij de topfavorieten, maar ik kan wel een goede finale rijden."</p>
