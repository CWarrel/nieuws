---
layout: post
title: "Nieuwe aankomst, open finale en slecht weer: zet je schrap voor La Doyenne"
date: Sun, 28 Apr 2019 08:12:19 +0200
categories: 
- sport 
- wielrennen 
externe_link: "https://nos.nl/l/2282368"
feature_image: "https://nos.nl/data/image/2019/04/28/546508/1008x567.jpg"
---

<p>Een nieuwe aankomst, onstuimig weer en een veelvoud aan favorieten. Luik-Bastenaken-Luik kan met deze ingrediënten het spectaculaire sluitstuk van het wielervoorjaar worden.</p>
<p>Sinds 1992 was de finish in Ans, waar onder anderen Alejandro Valverde (vier keer), Michele Bartoli, Aleksandr Vinokoerov (beiden twee keer) en Wout Poels (2016) triomfen vierden.</p>
<p>De organisatie besloot echter om de aankomst van de oudste wielerklassieker, die in 1892 voor het eerst door de Waalse Ardennen voerde, weer in Luik te laten plaatsvinden. De slotfase moet spannender worden, zo luidde de verklaring daarvoor.</p>
<h2>'Open finale'</h2>
<p>"Het wordt een beetje ouderwets, vergelijkbaar met vroeger", zegt NOS-commentator Gio Lippens. "Het belooft een open finale te worden. Na de laatste klim komt er een afdaling en dan een recht stuk naar Luik. Het wordt iets onvoorspelbaarder."</p>
<p>Volgens Lippens heeft de parcourswijziging het veld aan favorieten breder gemaakt. "Voorheen was de laatste tien kilometer van de koers vooral klimwerk, dus bleef er een select groepje favorieten over. Ik ben heel benieuwd hoe dit gaat uitpakken."</p>
<p>Op wie moeten we dan letten? De in vorm verkerende Julian Alaphilippe, afgelopen woensdag nog winnaar van de Waalse Pijl, zal geen wilde gok zijn op de favorietenlijstjes.</p>
<p>"Ik ben vooral benieuwd hoe Tom Dumoulin het gaat doen", aldus Lippens. "Hij is na zijn hoogtestage op Tenerife terug in koers en zou best kunnen verrassen. Maar voor hem is Luik-Bastenaken-Luik vooral een koers om de benen te testen. Sunweb heeft Michael Matthews als kopman."</p>
<h2>Stunt Lambrecht?</h2>
<p>Tot slot noemt Lippens nog een naam om in de gaten te houden. "Bjorg Lambrecht van Lotto Soudal zit in deze periode telkens vooraan. Hij werd vierde in de Waalse Pijl en zesde in de Amstel Gold Race. Misschien kan hij stunten."</p>
<p>Dan is er nog het weer. Het belooft in Wallonië een heroïsche dag te worden met regen en temperaturen die niet boven de tien graden uitkomen.</p>
<p>"Dat zou wel iets voor Wout Poels kunnen zijn", denkt Lippens. "Hij houdt ervan om onder deze omstandigheden te fietsen. Hij won in 2016 ook met heel slecht weer."</p>
<p>"En Tim Wellens vindt het ook prima om in koud en bar weer te fietsen. Zijn lichaam geeft een allergische reactie als hij onder warme omstandigheden moet rijden. Dus ik kan me voorstellen dat hij een gat in de lucht heeft gesprongen toen hij het weerbericht voor zondag had gelezen."</p>
<p>Luik-Bastenaken-Luik wordt vanaf 14.10 uur live uitgezonden via NPO 1, de NOS-app, NOS.nl en NPO Radio 1. De koers is eerder op de dag al via een liveblog te volgen op NOS.nl en in de app en via teletekstpagina 663.</p>
