---
layout: post
title: "Celstraf en beroepsverbod geëist in zaak-Mitch Henriquez"
date: Mon, 08 Apr 2019 11:54:00 +0200
category: binnenland
externe_link: "https://www.telegraaf.nl/nieuws/3409117/celstraf-en-beroepsverbod-geeist-in-zaak-mitch-henriquez"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/66a0d0f2-59e6-11e9-bd41-0218eaf05005.jpg"
---

<p class="intro">Het Openbaar Ministerie heeft in hoger beroep een zwaardere straf geëist tegen de twee agenten die verantwoordelijk worden gehouden voor de dood van Mitch Henriquez in juni 2015.</p> <p>Tegen de agenten werd behalve een voorwaardelijke gevangenisstraf van een half jaar, ook een beroepsverbod van twee jaar geëist. Volgens de advocaten-generaal Rob van Noort en Jobine van ’t Westeinde is aan de samenleving niet uit te leggen dat deze twee agenten zo weer in uniform op straat aan het werk kunnen. Vooral niet omdat ze tijdens de behandeling van de rechtszaak wisselende verklaringen hebben afgelegd, en blijven volhouden dat ze niets verkeerds hebben gedaan.</p><p>’Teveel geweld’</p><p>Het Openbaar Ministerie vindt dat ze wel in de fout zijn gegaan, en dat ze zich schuldig hebben gemaakt aan een ,,ongecoördineerde en chaotische aanhouding waarbij teveel geweld werd toegepast.” Dat maakt de agenten DH01 en DH02 schuldig aan mishandeling met de dood tot gevolg.</p><p>De nabestaanden van Mitch Henriquez zijn blij met het beroepsverbod, maar hadden die willen zien in combinatie met een onvoorwaardelijke gevangenisstraf, zegt advocaat Richard Korver. ,,Deze straf wordt niet gevoeld. Ze krijgen nog niet eens een uurtje schoffelen als het hof deze eis volgt.”</p><p>Korver is wel blij dat het OM niet, zoals dat eerder bij de rechtbank wel gebeurde, pleitte voor schuldig verklaren van de agenten zonder oplegging van straf. Hij vindt de eis een signaal aan het adres van de politie. ,,Deze staatsmacht wordt tot de orde geroepen, want zelf doet de politie het niet.” Hij doelt daarmee op de overtuiging van de agenten dat ze niets fout hebben gedaan, én de belofte die de toenmalige korpsleiding deed dat ze hun banen mochten houden ongeacht de uitspraak van de rechter.</p><p>Het gerechtshof Den Haag doet half juni uitspraak.</p>
