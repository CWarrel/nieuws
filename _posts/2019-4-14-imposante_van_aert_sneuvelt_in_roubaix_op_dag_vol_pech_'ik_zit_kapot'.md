---
layout: post
title: "Imposante Van Aert sneuvelt in Roubaix op dag vol pech: 'Ik zit kapot'"
date: Sun, 14 Apr 2019 19:06:34 +0200
category: sport
externe_link: "https://nos.nl/l/2280480"
feature_image: "https://nos.nl/data/image/2019/04/14/543700/1008x567.jpg"
---

<p>Voor de Nederlandse wielerploeg Jumbo-Visma verliep Parijs-Roubaix dramatisch. Vooral de Belgische kopman Wout van Aert kreeg het met twee fietswissels en een valpartij zwaar te verduren.</p>
<p>"Ik voel me verschrikkelijk, ik zit kapot", zei hij na afloop. Van Aert oogstte veel lof door na zijn val een gat van meer dan een minuut dicht te rijden op het peloton en daarna ook nog plaats te nemen in de kopgroep.</p>
<p>Toch bleef die valpartij het meest hangen. Die volgde direct na een fietswissel. "In de eerste bocht kwam ik meteen ten val. Ik schoof gewoon van de weg, ik weet niet hoe dat kwam."</p>
<p>Toen de finale aanbrak, had Van Aert simpelweg teveel energie verspeeld. "Zeker en vast. Ik heb tussendoor ook niet genoeg kunnen eten en dan krijg je de rekening gepresenteerd. Maar dit blijft de mooiste koers van het jaar."</p>
<h2>Verbazing bij ploegleider Niermann</h2>
<p>Ploegleider Grischa Niermann kon ook alleen maar concluderen dat het een dag was waarop alles tegenzat voor zijn formatie. "Ik heb hem aangeduwd en een bocht later lag hij op zijn bek", aldus de Duitser.</p>
<p>Grote vraag na afloop was: waarom moest Van Aert het gat met het peloton alleen dichten en werd er door zijn ploeg niet op hem gewacht? Ook al waren er nog maar twee helpers voorin: Mike Teunissen en Maarten Wynants.</p>
<p>Niermann legde na afloop uit hoe een en ander zo had kunnen lopen: "Danny van Poppel had een slechte dag en werd er vroeg uit gereden. Taco van der Hoorn viel en was ook meteen weg. Vervolgens reed Timo Roosen lek en Van Aert moest verder op de fiets van Pascal Eenkhoorn. Dus die ben je dan ook al kwijt."</p>
<p>Wynants minderde wat vaart om Van Aert op te vangen, maar Teunissen niet. "Dat hadden we ook kunnen doen, maar dan was de kans groot geweest dat we alles kwijt waren", aldus Niermann.</p>
<h2>Teunissen tevreden met zevende plaats</h2>
<p>Teunissen reed uiteindelijk naar een knappe zevende plaats. "Het was chaos tot en met. Maar ik ben eigenlijk best wel tevreden, een mooie plek in de toptien", zei hij.</p>
<p>En dan was er ook nog de kapotte achterruit van de ploegleiderswagen van Jumbo-Visma. Het verhaal ging dat Tiesj Benoot van Lotto Soudal, die naar het ziekenhuis werd afgevoerd, daar doorheen was gevlogen.</p>
<p>Niermann over dat incident: "We moesten stoppen voor een versmalling en er klapt volgens mij een motor achterop. En nog een renner op die motor. Dus dat kwam er ook nog bij."</p>
