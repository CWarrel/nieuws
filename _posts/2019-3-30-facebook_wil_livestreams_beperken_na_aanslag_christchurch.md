---
layout: post
title: "Facebook wil livestreams beperken na aanslag Christchurch"
date: Sat, 30 Mar 2019 04:40:52 +0100
category: tech
externe_link: "https://nos.nl/l/2278188"
feature_image: "https://nos.nl/data/image/2019/03/30/540205/1008x567.jpg"
---

<p>Facebook onderzoekt manieren waarop de livestream-functie van het platform kan worden beperkt. Dat schrijft Facebook-topvrouw Sheryl Sandberg in een open brief over de aanslag in Christchurch. De brief van de operationeel directeur van de techgigant is gepubliceerd in de New Zealand Herald en wordt verstuurd naar alle Facebook- en Instagramgebruikers in Nieuw-Zeeland.</p>
<p>De dader van de aanslag zond twee weken geleden live via Facebook uit hoe hij vijftig moskeegangers doodschoot. "Velen van jullie hebben terecht vragen gesteld over hoe online platforms als Facebook zijn gebruikt voor de verspreiding van verschrikkelijke video's van de aanslag. We hebben de kritiek dat we meer moeten doen gehoord en zijn het ermee eens", schrijft Sandberg.</p>
<h2>Kritiek op handelen</h2>
<p>De reactie van de topvrouw komt er nadat het bedrijf samen met YouTube internationaal veel kritiek kreeg vanwege de omgang met de verspreiding van de beelden. De live-beelden van het drama waren uren later nog op het platform te vinden. Journalisten van de Britse krant The Guardian vonden zes uur na de aanslag nog een versie op Facebook en ook waren kopieÃ«n zeker drie uur na publicatie nog te vinden op YouTube.</p>
<p>In Frankrijk zijn beide bedrijven aangeklaagd vanwege de verspreiding van de beelden van de aanslag in Christchurch. Sinds Facebook de livestream-functie invoerde zijn meermaals gruwelijke misdaden live uitgezonden op het platform, wat steeds tot veel kritiek leidde.</p>
<p>Wat Facebook nu concreet wil ondernemen, blijft onduidelijk, maar Sandberg zegt "te verkennen" of de mogelijkheid om een uitzending te beginnen kan worden ingeperkt voor mensen die zich eerder hebben misdragen. Ook wordt onderzocht hoe bewerkte versies van video's met geweld sneller herkend kunnen worden door Facebook, om de verspreiding ervan te voorkomen.</p>
<h2>Haatgroepen</h2>
<p>"Mensen met slechte bedoelingen zullen altijd proberen onze veiligheidsmaatregelen te omzeilen. Daarom moeten we hard blijven werken om ze voor te blijven." Een andere maatregel die Sandberg aankondigt is het verwijderen van Australische en Nieuw-Zeelandse "haatgroepen" op Facebook.</p>
<p>De topvrouw van het bedrijf herhaalt in de brief verder dat Facebook en Instagram strengere regels krijgen om extreem-rechtse uitingen en die van afscheidingsbewegingen aan te kunnen pakken.</p>
