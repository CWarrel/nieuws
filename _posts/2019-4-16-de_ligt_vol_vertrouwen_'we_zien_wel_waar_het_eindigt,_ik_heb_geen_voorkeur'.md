---
layout: post
title: "De Ligt vol vertrouwen: 'We zien wel waar het eindigt, ik heb geen voorkeur'"
date: Tue, 16 Apr 2019 23:24:04 +0200
category: sport
externe_link: "https://nos.nl/l/2280809"
feature_image: "https://nos.nl/data/image/2019/04/16/544218/1008x567.jpg"
---

<p>Matthijs de Ligt kon het bereiken van de halve finales van Ajax in de Champions League nog maar nauwelijks beseffen. De aanvoerder was dolblij na de uitschakeling van Juventus (1-2).</p>
<p>"We flikken het weer, ongelooflijk", zei hij in gesprek met Veronica. "We weten wat we kunnen, dat wist Juventus ook na de wedstrijd in Amsterdam. In het begin hadden we het lastig, maar uiteindelijk doe je het als team goed."</p>
<p>De Ligt was met zijn kopbal zelf verantwoordelijk voor de knock-out van de Italianen. "De bal kwam hoog voor en ik dacht: ik ga ervoor. Ik kopte 'm perfect in de hoek."</p>
<p>In de halve finale wacht Tottenham Hotspur of Manchester City. "We zien wel waar het eindigt. Ik heb geen voorkeur, kijk er gewoon heel erg naar uit. Dit is niet normaal, heb er geen woorden voor. Iedereen is trots."</p>
<p>Ook Donny van de Beek, verantwoordelijk voor de 1-1, glom van oor tot oor. "Dit is geweldig. Je ziet de emotie bij iedereen. De halve finale... Vooraf zou iedereen ons hebben uitgelachen. Dit is voor het hele Nederlandse voetbal fantastisch, met name natuurlijk voor Ajax. Deze avond vergeet ik nooit meer."</p>
