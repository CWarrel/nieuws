---
layout: post
title: "Finse ijshockeysters juichen te vroeg: wereldtitel is voor Amerika"
date: Sun, 14 Apr 2019 23:06:29 +0200
category: sport
externe_link: "https://nos.nl/l/2280509"
feature_image: "https://nos.nl/data/image/2019/04/14/543744/1008x567.jpg"
---

<p>De Amerikaanse ijshockeysters hebben voor de negende keer de wereldtitel in de wacht gesleept. In een enerverende finale werd gastland Finland pas na het nemen van shoot-outs (2-1) verslagen.</p>
<p>Voor het eerst in de geschiedenis ging de WK-finale niet tussen Canada (tien titels) en Amerika. Van plankenkoorts was bij Finland (twaalf keer brons) geen sprake, al had de VS de overhand.</p>
<p>Annie Pankowski zette Amerika in de tweede periode op 1-0. Drie minuten later was het via Susanna Tapani gelijk.</p>
<h2>Finland vierde de wereldtitel al</h2>
<p>In de verlenging leek Petra Nieminen Finland het eerste goud in de historie te bezorgen. De titel werd al gevierd, maar de goal werd na het bekijken van de videobeelden alsnog afgekeurd. In de shoot-outs moesten de Finse vrouwen vervolgens toch het hoofd buigen.</p>
