---
layout: post
title: "PSG viert titel met steunbetuiging aan Parijse brandweerlieden"
date: Sun, 21 Apr 2019 17:23:22 +0200
category: sport
externe_link: "https://nos.nl/l/2281457"
feature_image: "https://nos.nl/data/image/2019/04/21/545250/1008x567.jpg"
---

<p>Met een mooi eerbetoon aan de Parijse brandweerlieden die afgelopen week de brand in de Notre-Dame bestreden heeft Paris Saint-Germain zondagavond de achtste landstitel gevierd. De ploeg won met 3-1 van Monaco, maar was eerder op de dag al zeker van de titel toen achtervolger Lille bij Toulouse op 0-0 was blijven steken.</p>
<p>De spelers van de steenrijke kampioen droegen in het duel met het ver afgegleden Monaco speciale shirts met de afbeelding van de zwaar verwoeste kathedraal. In een speciale video bedankten ze de brandweerlieden voor hun inzet. De speciale shirts worden verkocht en de opbrengst gaat naar de Franse brandweer.</p>
<p>Voor de titelstrijd was het duel met Monaco niet meer belangrijk. Lille had eerder op de dag gelijkgespeeld, waardoor het in de resterende vijf competitiewedstrijden de koploper niet meer kan achterhalen.</p>
<p>Kylian Mbapp√© zorgde er in de avonduren voor dat er in Parijs leuk gefeest kon worden. De 20-jarige sterspeler scoorde drie keer voor de thuisclub, die in de competitie 27 van de 33 gespeelde duels won. Hij is de eerste Fransman sinds Jean-Pierre Papin in 1990 die in de hoogste Franse divisie dertig treffers of meer maakt in een seizoen.</p>
<h2>Stoorzenders</h2>
<p>De Parijzenaars hadden de titel al eerder binnen kunnen hebben, maar de afgelopen weken waren Strasbourg (2-2), Lille (5-1 nederlaag) en Nantes (3-2 nederlaag) stoorzenders in de eenzijdige titelstrijd.</p>
<p>Paris Saint-Germain, waar de afgelopen jaren honderden miljoenen in werden gepompt, was in eigen land oppermachtig. In de Champions League lukte het de club met torenhoge ambities opnieuw niet een voorname rol te spelen.</p>
<h2>Rentree Neymar</h2>
<p>In de achtste finales bleek Manchester United verrassend te sterk. De Fransen wonnen uit het eerste duel, maar gingen voor eigen publiek ten onder. De titel maakt die tegenvaller slechts een beetje goed. Dat de Braziliaan Neymar na drie maanden blessureleed ook weer kon spelen, was eveneens een lichtpuntje.</p>
