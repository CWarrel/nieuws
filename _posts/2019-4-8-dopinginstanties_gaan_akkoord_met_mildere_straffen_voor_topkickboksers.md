---
layout: post
title: "Dopinginstanties gaan akkoord met mildere straffen voor topkickboksers"
date: Mon, 08 Apr 2019 20:20:39 +0200
category: nieuws
externe_link: "https://nos.nl/l/2279604"
feature_image: "https://nos.nl/data/image/2018/03/02/456124/1008x567.jpg"
---

<p>Ver buiten de voor hem vertrouwde ring is kickbokser Hesdy Gerges beland in een gevecht dat zijn verdere carrière zal bepalen. In maart 2018 testte de Amsterdammer positief op het verboden middel Clomifeen na zijn wedstrijd tegen Badr Hari. Ruim een jaar later krijgt hij een deal aangeboden: enkel een waarschuwing als hij schuld bekent.</p>
<p>En zo'n lage straf is opmerkelijk, die krijgen sporters vrijwel nooit. Drie maanden geleden nog zei de Dopingautoriteit dat een jarenlange schorsing op z'n plek zouden zijn. Hoe kan een sanctie in drie maanden veranderen van een zware straf naar een waarschuwing?</p>
<p>We deden opnieuw onderzoek naar de belangen in de commerciële vechtsportwereld. Hesdy Gerges praat voor het eerst over zijn dopingzaak: "Ik weet niet hoe ze aan het stofje in mijn urine zijn gekomen, maar ik ga geen schuld bekennen voor iets wat ik niet gedaan heb", zegt Gerges vanuit zijn woonkamer in Amsterdam-Noord. "Ik wil gewoon behandeld worden als een man en niet als een jochie."</p>
<h2>Dubbel verhaal voor Glory</h2>
<p>Om het verhaal van Gerges te begrijpen gaan we drie maanden terug in de tijd. Nieuwsuur onthulde toen dat vier kickboksers van vechtsportpromotor Glory positief zijn getest op het gebruik van doping. Bij urinecontroles na wedstrijden liepen Badr Hari, Hesdy Gerges, Ariel Machado en Mladen Brestovac tegen de lamp.</p>
<p>Om de schade te beperken werden daarom de contracten met de Dopingautoriteit en het ISR stopgezet. Herman Ram, voorzitter van de Dopingautoriteit, zei destijds daarover: "Je merkt op een gegeven moment dat er iets veranderd in de relatie. Toen ging het heel snel."</p>
<p>Voor de commerciële organisatie Glory is het een dubbel verhaal. Als een van de weinige vechtsportorganisaties sloot zij vrijwillig contracten met de Dopingautoriteit en het Instituut Sportrechtspraak (ISR) om het kickboksen schoon te houden. Tegelijk zijn jarenlange dopingschorsingen een schrikbeeld. Met name de gevechten van trekpleister Badr Hari (34) leveren stapels geld en volle stadions op.</p>
<p>In korte tijd krijgt Gerges te horen dat er gezocht wordt naar mildere dopingstraffen, wordt hem gevraagd een nieuw dopingreglement te tekenen en komt ineens een opvallend schikkingsvoorstel uit de hoge hoed. Gerges wordt gevraagd schuld te bekennen in ruil voor een lichte straf: een waarschuwing.</p>
<h2>Achter de schermen</h2>
<p>Na de uitzending blijft het stil. Naar buiten wordt even niets meer gecommuniceerd. Maar achter de schermen blijken Glory, de Dopingautoriteit en het ISR de gesprekken met elkaar weer op te pakken. De geschillen over de dopingzaken worden bijgelegd. Er worden plannen gesmeed om nader tot elkaar te komen. Dat blijkt uit mailwisselingen en documenten die in handen zijn van Nieuwsuur. De communicatie is afkomstig van Hesdy Gerges. Hij heeft alles nauwkeurig bijgehouden om openheid van zaken te geven. Maar ook omdat de wirwar aan papierwerk hem duizelt.</p>
<p>Gerges: "Je denkt in eerste instantie dat het de makkelijkste weg is om te tekenen. Dan ben je ervan af. Maar het is tegen mijn principes in. Dit hoort anders te gaan. Als de Dopingautoriteit mij schuldig bevindt voor iets dan moet ik daar gewoon voor gestraft worden. Als ze dat niet kunnen bewijzen, dan moeten ze me gewoon met rust laten. Ik teken niet voor iets wat ik niet gedaan heb."</p>
<p>Dertien maanden na zijn positieve plas weet Gerges nog altijd niet waar hij precies aan toe is. "Er wordt van alles geregeld door allerlei partijen en ik heb constant gemaild om te vragen hoe het ervoor staat. Steeds wordt niks overlegd en heb ik het idee dat er achter mijn rug om alles wordt geregeld. Zo van: we sturen Hesdy een briefje, die tekent wel. Nou, niet dus."</p>
