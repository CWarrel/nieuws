---
layout: post
title: "Kamerleden willen bescherming tegen Chinese spionage"
date: Thu, 11 Apr 2019 09:32:55 +0200
category: financieel
externe_link: "https://www.telegraaf.nl/financieel/3428511/kamerleden-willen-bescherming-tegen-chinese-spionage"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9064659e-5c38-11e9-8fb5-02c309bc01c1.jpg"
---

<p class="intro">Partijen in de Tweede Kamer willen dat bedrijven beter beschermd worden tegen Chinese industriële spionage. Volgens onderzoek van Het Financieele Dagblad hebben Chinese spionnen op grote schaal bedrijfsgeheimen gestolen bij chipmachinefabrikant ASML in Veldhoven.</p> <p>„Opnieuw bewijs dat Chinezen op wederrechtelijke wijze Nederlandse bedrijfsgeheimen gestolen hebben, ditmaal bij @ASML. Ik heb daarom net een debatverzoek ingediend. Minister Wiebes moet zorgen voor een meer pro-actieve aanpak!”, twitterde Tom van der Lee van GroenLinks.</p><p>Volgens Joba van den Berg van regeringspartij CDA is het verhaal „weer bewijs dat onze vitale sectoren en dus ook 5G beschermd moeten worden”. Sjoerd Sjoerdsma van coalitiepartner D66 meent dat de Europese Unie in de Wereldhandelsorganisatie (WTO) harder moet optreden tegen de Chinese spionage.</p><p>De VVD kwam onlangs al met een rapport waarin wordt aangedrongen op een „stevig” China-beleid. „Als we niet opletten worden we leeggeroofd. China heeft geen enkel respect voor het intellectueel eigendom van westerse hi-techbedrijven en maakt zich schuldig aan staatsgeleide diefstal”, twitterde VVD’er Wybren van Haga.</p><p>Het kabinet werkt al maanden aan een nieuwe China-strategie. Die moet volgende maand het daglicht zien. De veiligheidsdiensten waarschuwen al jaren voor spionage door China.</p>
