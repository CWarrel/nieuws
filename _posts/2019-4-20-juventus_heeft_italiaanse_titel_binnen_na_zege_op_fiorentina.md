---
layout: post
title: "Juventus heeft Italiaanse titel binnen na zege op Fiorentina"
date: Sat, 20 Apr 2019 19:53:10 +0200
category: sport
externe_link: "https://nos.nl/l/2281335"
feature_image: "https://nos.nl/data/image/2019/04/20/544963/1008x567.jpg"
---

<p>De kater van de uitschakeling in de Champions League door Ajax van afgelopen dinsdag zal er amper minder door zijn geworden, maar Juventus heeft z'n landstitel binnen. Van veel glans werd die niet voorzien, maar de 2-1 thuiszege op Fiorentina was meer dan voldoende voor het achtste kampioenschap van Italië op rij, een unieke serie. Het is de 35ste titel in totaal.</p>
<p>Een week geleden ging het nog mis in het uitduel met laagvlieger SPAL en ook tegen Fiorentina ging de recordkampioen slecht van start. Al na zes minuten kon Nikola Milenkovic profiteren van halfslachtig ingrijpen door de Juventus-defensie, waarin de ervaren rots-in-de-branding Giorgio Chiellini nog altijd werd gemist.</p>
<h2>Stuipen op het lijf</h2>
<p>Fiorentina-spits Federico Chiesa joeg het thuispubliek de stuipen op het lijf met een vlammend schot op de paal en een poeier van afstand die de onderkant van de lat trof. Tussen beide schoten van de door Juventus begeerde Chiesa door had Alex Sandro de 1-1 op het scorebord gekopt.</p>
<p>In de 53ste minuut kon het feest voorzichtig begonnen worden toen een voorzet van Cristiano Ronaldo door Germán Pezzella in eigen doel werd gewerkt. Fiorentina, dat in het eerste bedrijf nog goed van zich afbeet, leek na die 2-1 niet meer in een stunt te geloven.</p>
<p>Ronaldo had er nog wel zin. De Portugees hoopte de kampioenswedstrijd op te sieren met zijn 600ste doelpunt voor een clubteam, maar die was hem niet gegund.</p>
<h2>Twintig punten voorsprong</h2>
<p>Juventus staat in de Serie A na 33 van de 38 wedstrijden op 87 punten. Dat zijn er twintig meer dan 'achtervolger' Napoli, dat inclusief het thuisduel van maandag tegen Atalanta nog zes wedstrijden tegoed heeft en dus nog maximaal achttien punten bij elkaar kan voetballen.</p>
<p>Juventus is als eerste club in de grote vijf Europese competities (Italië, Spanje, Frankrijk, Duitsland en Engeland) acht titels in successie. Ook was nog nooit in de Serie A een ploeg al zo vroeg in de competitie niet meer in te halen door de concurrentie.</p>
