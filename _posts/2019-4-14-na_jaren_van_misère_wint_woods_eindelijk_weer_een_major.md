---
layout: post
title: "Na jaren van misère wint Woods eindelijk weer een major"
date: Sun, 14 Apr 2019 20:51:48 +0200
category: sport
externe_link: "https://nos.nl/l/2280494"
feature_image: "https://nos.nl/data/image/2019/04/14/543726/1008x567.jpg"
---

<p>Golfgrootheid Tiger Woods heeft voor het eerst in elf jaar weer een major gewonnen. De 43-jarige Amerikaan legde op Augusta voor de vijfde keer beslag op het befaamde groene jasje door de US Masters te winnen.</p>
<p>Het aantal majortitels van Woods staat nu op vijftien. Na het winnen van de US Open in 2008 raakte hij in verval vanwege slepende blessures en buitenechtelijke affaires. Zijn carrière leek voorbij. Pas eind 2017 keerde hij volledig terug op de golfbaan.</p>
<p>Op de zinderende slotdag van de US Masters bleef Woods zijn landgenoten Dustin Johnson, Xander Schauffele en Brooks Koepka met een eindscore van -13 een slag voor.</p>
<p>Alleen Jack Nicklaus heeft meer majors gewonnen dan Woods. In de 60'er en 70'er jaren verzamelde de nu 79-jarige Amerikaan achttien majortitels.</p>
<p>Woods pakte september vorig jaar na een droogte van vijf jaar zijn tachtigste PGA-titel. Ook in Augusta liet hij zich deze week van zijn beste kant zien en na drie dagen stond hij tweede op twee slagen van Francesco Molinari.</p>
<p>Op de laatste dag was de spanning om te snijden. Molinari gaf z'n voorsprong weg met een bal in het water op de twaalfde hole en vond op de vijftiende hole, toen hij één van de vijf koplopers met -12 was, opnieuw het water.</p>
<h2>Beste voor het laatst</h2>
<p>Woods had daarentegen het beste voor het laatst bewaard. Dankzij drie birdies in vier holes nam hij een voorsprong van twee slagen, waarna hij ondanks de zenuwen met een bogey op de laatste hole de titel veiligstelde.</p>
