---
layout: post
title: "Wat weten we nu over de slachtoffers van de aanslagen in Sri Lanka?"
date: Mon, 22 Apr 2019 13:56:13 +0200
category: nieuws
externe_link: "https://nos.nl/l/2281561"
feature_image: "https://nos.nl/data/image/2019/04/22/545345/1008x567.jpg"
---

<p>Er wordt steeds meer bekend over wie de slachtoffers zijn van de aanslagen van gisteren in Sri Lanka. Onder hen zijn een Britse moeder en haar zoontje, een Indiase zakenman, een Sri Lankaanse tv-kok en twee Turkse ingenieurs. In dit artikel geven we een aantal van de slachtoffers een gezicht.</p>
<p>Volgens de Sri Lankaanse regering waren alle zeven daders Sri Lankanen en lid van de extremistische National Thowheeth Jama'ath. Ze zouden hulp uit het buitenland hebben gekregen.</p>
<p>Het dodental van de reeks aanslagen is opgelopen tot 290. Over de slachtoffers wordt steeds meer bekend. De meeste slachtoffers zijn Sri Lankanen maar ook veel toeristen overleefden het niet. Minstens 39 slachtoffers waren buitenlanders.</p>
<p>Vanochtend hebben autoriteiten in verscheidene landen namen van slachtoffers gepubliceerd.</p>
<h2>De Britse Anita en zoon Alex</h2>
<p>In het Shangri-La hotel in de hoofdstad Colombo zaten veel toeristen te ontbijten toen een zelfmoordterrorist een bom liet afgaan.</p>
<p>De Britse familie Nicholson verbleef ook in het Shangri-La hotel. Moeder Anita (42) was samen met haar zoon Alex (11) en dochter Annebelle aan het ontbijten toen de aanslag plaatsvond. Vader Ben heeft een tijd in onzekerheid geleefd toen hij ze vlak daarna niet meer kon vinden. Al snel bleek dat zijn vrouw het niet overleefd had.</p>
<p>Of zijn zoon en dochter het hadden overleefd was lange tijd onduidelijk. Op sociale media deelden vrienden foto's van Alex. "Help ons alsjeblieft om hem te vinden. Hij was in Shangri-La. Zijn moeder en zus stierven en nu is zijn vader verwoed op zoek naar hem. "</p>
<p>Later bleek dat ook zoon Alex de aanslag niet heeft overleefd, maakte de reisorganisatie bekend. "Alex is overleden. Zijn lichaam is geïdentificeerd." Het lijkt erop dat vader Ben als enige de aanslag heeft overleefd, maar autoriteiten hebben de dood van dochter Annebelle nog niet bevestigd.</p>
<h2>'Paasontbijt met familie'</h2>
<p>Ook Nisanga Mayadume en haar moeder Shantha waren in Sri Lanka. Nisananga studeert in Londen maar was voor de Paasdagen terug in Sri Lanka. Vlak voor de aanslag deelden ze nog een foto van hun paasontbijt in het Shangri-La hotel.</p>
<p>Vlak na het nemen van de foto overleden zowel moeder als dochter. Duizenden mensen hebben onder de foto hun medeleven uitgesproken.</p>
<p>Nisanga was erg populair op de universiteit, vertelt een vriendin van haar aan Gulf News. "Behalve dat ze erg slim was, was haar moeder Shantha een beroemde tv-kok, dat maakte haar nog populairder op school." Haar moeder was volgens de vriendin een grote inspiratiebron voor Sri Lankanen.</p>
<h2>Rijkste Deen verliest 3 kinderen</h2>
<p>Ook het gezin van de Deense miljardair Anders Holch Povlsen zat aan het ontbijt in het Shangri-La hotel. Het gezin was er op vakantie. Drie kinderen overleefden de aanslag niet.</p>
<p>Eerder deelde een van zijn dochters nog deze vakantiefoto op haar Instagrampagina:</p>
<p>Holch Povlsen, eigenaar van een kledingketen met onder meer Jack &amp; Jones en Vero Moda, is 5,7 miljard euro waard en de grootste landeigenaar van Schotland. Hij heeft de dood van zijn kinderen bevestigd, maar vraagt verder om privacy.</p>
<p>Omdat ook veel personeel van het Shangri-La hotel het niet heeft overleefd gaat het hotel voorlopig dicht. "Met grote verslagenheid bevestigen we dat er slachtoffers zijn onder onze gasten en personeel. Onder hen zijn drie collega's die dodelijk gewond raakten tijdens hun werk", schrijft het Shangri-La. Prioriteit blijft de veiligheid van alle getroffenen, daarom helpt het hotel gasten met het vinden van een alternatief verblijf.</p>
<p>Veel mensen zitten na de aanslagen van gisteren nog in onzekerheid, omdat hun familieleden worden vermist. Bij de ziekenhuizen hopen ze meer informatie te krijgen:</p>
<p>Gisteren maakte het ministerie van Buitenlandse Zaken al bekend dat bij de aanslag één Nederlander is omgekomen. De 54-jarige vrouw was in het Cinnamon Grand Hotel in de hoofdstad Colombo aan het ontbijten toen een zelfmoordterrorist toesloeg. Ze overleefde de aanslag niet.</p>
<p>De Nederlandse ambassadeur in het land kan niet uitsluiten dat er meer landgenoten onder de slachtoffers zijn.</p>
<p>De minister van Buitenlandse Zaken van Sri Lanka zegt dat het aantal buitenlandse doden nu op 39 staat. De slachtoffers komen onder meer uit Groot-Brittannië (8), India (6) Denemarken (3) Australië (2), China (2), Turkije (2), Japan (1), Nederland (1) en Portugal (1). Ook zouden er slachtoffers uit Bangladesh, Marokko, Pakistan en de Verenigde Staten zijn gevallen, maar die aantallen zijn nog onbekend.</p>
<p>Het identificeren van de doden gaat vandaag door. Het overgrote deel van de slachtoffers is Sri Lankaans. Familieleden die nog een geliefde missen kunnen onder meer naar het ziekenhuis in Colombo komen. Daar worden foto's van dodelijke slachtoffers op een groot scherm geprojecteerd zodat nabestaanden hen kunnen identificeren.</p>
