---
layout: post
title: "Roest behoudt koppositie na 1500 meter"
date: Sun, 03 Mar 2019 21:34:33 +0100
categories: 
- sport 
- schaatsen 
externe_link: "https://www.telegraaf.nl/sport/3235299/roest-behoudt-koppositie-na-1500-meter"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a1563bf2-3df7-11e9-aac9-cb6309c4fada.jpg"
---

<p class="intro">Patrick Roest heeft na de 1500 meter nog altijd de leiding op de WK allround.</p> <p>De klassementsleider gaf in de laatste race tegen zijn naaste belager Sverre Lunde Pedersen uit Noorwegen 0,20 seconde toe. Hij begon met een marge van 0,88 op de Scandinaviër aan de schaatsmijl.</p><p>Op de afsluitende tien kilometer verdedigt Roest een marge van 4,54 seconden op Pedersen. Achter de twee titelkandidaten reed Sven Kramer op de 1500 meter de derde tijd: 1.43,87. De negenvoudige kampioen bleef derde in het klassement, op 18,26 seconden van ploeggenoot Roest.</p><p>Douwe de Vries</p><p>Douwe de Vries, teamgenoot en tegenstander van Kramer in de voorlaatste rit, eindigde met een persoonlijk record van 1.44,24 op de vijfde plaats van de 1500 meter. De 36-jarige routinier bleef vierde in de tussenstand, op 29,50 seconden van Roest.</p><p>Pedersen was drie weken geleden bij de WK afstanden in Inzell op de 1500 meter - gewonnen door Thomas Krol - nog ruim anderhalve seconde sneller dan Roest. De 23-jarige blikvanger van Team Jumbo-Visma reed in Calgary zeker geen vlekkeloze rit, maar wist op kracht en karakter toch in het spoor van de Noor te blijven. Met een tijd van 1.43,31 zette hij zijn derde persoonlijke record dit weekeinde in Calgary neer. Pedersen zegevierde in 1.43,11.</p><p>Geen schoonheidsprijs</p><p>Kramer bleef op de Olympic Oval net boven zijn persoonlijke record van 1.43,54, dat hij in 2009 in Salt Lake City reed. „Ik ben niet ontevreden, maar Patrick en Pedersen rijden hier helaas net wat harder”, sprak de 32-jarige Fries nuchter bij de NOS. „Mijn rit verdiende geen schoonheidsprijs, maar iedereen lijkt wel foutjes te maken op deze ijsvloer. Het is mijn tweede tijd die ik ooit op de 1500 meter heb gereden, maar in het klassement schiet ik er weinig mee op.”</p><p>Roest rijdt in de vierde en laatste rit van de 10.000 meter tegen Kramer, Pedersen moet in de derde race tegen De Vries een tijd neerzetten waarop de twee Nederlanders zich dan kunnen richten. „Patrick heeft een marge van ruim 4 seconden, daar gaan we op rijden”, zo kondigde Kramer zijn hulp aan.</p>
