---
layout: post
title: "Britse defensieminister ontslagen om lekken over Huawei"
date: Wed, 01 May 2019 19:42:28 +0200
category: tech
externe_link: "https://nos.nl/l/2282881"
feature_image: "https://nos.nl/data/image/2019/05/01/547281/1008x567.jpg"
---

<p>De Britse minister van Defensie Gavin Williamson is ontslagen vanwege een lek uit een geheime regeringsvergadering over het Chinese telecombedrijf Huawei. Onderzoek levert overtuigend bewijs dat Williamson degene is die heeft gelekt, zegt premier May.</p>
<p>Het onderzoek werd gestart nadat kranten vorige week hadden gemeld dat de Nationale Veiligheidsraad ermee akkoord was gegaan dat Huawei onderdelen mag leveren voor het nieuwe Britse 5G-netwerk. Die berichten waren op basis van onder meer bronnen binnen de regering.</p>
<p>Volgens May moet Williamson de boosdoener zijn geweest. Er is "geen andere geloofwaardige uitkomst" gevonden om het lek te verklaren, schrijft ze in een brief aan hem.</p>
<p>In een reactie op zijn ontslag ontkent Williamson dat hij degene was die uit de vergadering heeft gelekt.</p>
<h2>Diefstal</h2>
<p>De Britse regering zegt overigens over de levering voor het 5G-netwerk dat daar nog geen beslissing over is genomen.</p>
<p>De kwestie speelt in meer landen. Zo willen Nederlandse Kamerleden dat Huawei hier voorlopig niet betrokken wordt bij de aanleg van 5G. Dat zeiden partijen na berichtgeving van het FD waaruit bleek dat oud-medewerkers, met indirecte banden met de Chinese overheid, bedrijfsgeheimen hadden gestolen bij de Nederlandse chipmachinemaker ASML. De chipmachinemaker sprak het verband met de Chinese overheid vervolgens tegen.</p>
<p>KPN heeft een voorlopige overeenkomst met het Chinese Huawei gesloten voor de levering van 5G-technologie.</p>
