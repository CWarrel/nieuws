---
layout: post
title: "KNVB wijst treffer officieel toe aan Luuk de Jong"
date: Mon, 29 Apr 2019 22:21:22 +0200
categories: 
- sport 
- voetbal 
externe_link: "https://nos.nl/l/2282624"
feature_image: "https://nos.nl/data/image/2019/04/29/546896/1008x567.jpg"
---

<p>De KNVB heeft de 0-2 van PSV tegen Willem II officieel aan Luuk de Jong toegewezen. De voetbalbond bestudeerde na bezwaar van PSV de tv-beelden en stelde de Eindhovense club in het gelijk.</p>
<p>PSV had na de wedstrijd van vorige week donderdag protest aangetekend, omdat arbiter Dennis Higler aanvankelijk Michal Sadílek als doelpuntenmaker op het wedstrijdformulier had gezet. De club en Luuk de Jong waren echter van mening dat de spits de bal had aangeraakt en daarom het doelpunt op zijn naam moest krijgen.</p>
<p>Wat op het wedstrijdformulier staat, is voor de officiële statistieken bindend. Daarom wilde PSV dat de beelden opnieuw werden bekeken.</p>
<h2>De Jong vs Tadic</h2>
<p>Voor De Jong is immers elke treffer meegenomen om voor het eerst in zijn loopbaan topscorer van de eredivisie te kunnen worden. De spits staat nu op 28 doelpunten en heeft een voorsprong van vier goals op Dusan Tadic van Ajax.</p>
<p>De Jong zei afgelopen donderdag na de wedstrijd al dat hij de vrije trap van Sadílek licht had aangeraakt. "Dan moeten ze toch maar eens gaan terugkijken. Ik schampte de bal met mijn hoofd", aldus De Jong.</p>
<p>PSV vervolgt op zondag 12 mei de titelrace met Ajax met de competitiewedstrijd in Alkmaar tegen AZ.</p>
