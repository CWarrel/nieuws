---
layout: post
title: "Gouden tijden voor de rekenmeester van Ajax: '90 miljoen, mooie bedragen'"
date: Wed, 17 Apr 2019 19:27:39 +0200
category: sport
externe_link: "https://nos.nl/l/2280925"
feature_image: "https://nos.nl/data/image/2019/04/17/544376/1008x567.jpg"
---

<p>Meer dan 90 miljoen euro. Zoveel verdiende Ajax deze jaargang al in het miljoenenbal dat Champions League heet.</p>
<p>En dus zat financieel directeur Jeroen Slop gisteren spinnend van genoegen op de bank. Tijdens de wedstrijd als supporter. Maar niet lang daarna kwam de schatbewaarder boven. "Fantastisch ja. Meer dan 90 miljoen euro. Het zijn bedragen waar je graag naar kijkt."</p>
<p>De indrukwekkende zege op Juventus en plaatsing voor de halve finales heeft Ajax een UEFA-premie van 12 miljoen euro opgeleverd, waarmee de club in dit seizoen al 90 miljoen aan inkomsten bij elkaar heeft gespeeld. Waar is dit, voor Nederlandse begrippen, duizelingwekkende bedrag uit opgebouwd?</p>
<p>Ajax ontving in september voor aanvang van de groepsfase van de Champions League (en nadat er drie kwalificatierondes waren overleefd) 36,55 miljoen euro van de Europese voetbalbond UEFA.</p>
<p>Dit bedrag bestond uit een startpremie (15,25 miljoen euro), een bijdrage uit de 'market pool' (uitzendrechten per land, 2,5 miljoen) en een premie voor de positie op de coëfficiëntenlijst van de laatste tien jaar (18,836 miljoen). Die laatste geldstroom is sinds dit seizoen door de UEFA in het leven geroepen.</p>
<p>Vervolgens haalde Ajax op basis van sportieve prestaties tot nu toe 42,8 miljoen euro binnen.</p>
<p>Naast de startpremies en sportieve inkomsten haalde Ajax tot nu toe naar verluidt minstens 10 miljoen euro op aan recettes, zoals de kaartverkoop. Dit geschatte bedrag wordt met nog een halvefinaleduel voor de boeg alleen nog maar hoger. </p>
<p>De Johan Cruijff Arena was dit seizoen bij alle acht Europese thuisduels uitverkocht. Ook bij de negende thuiswedstrijd op 7 mei zal dit ongetwijfeld weer het geval zijn. "De halve finale in Amsterdam levert zo'n 2,5 miljoen op aan recettes", schat Slop, "Maar dan moeten de kosten er nog van af."</p>
<p>De inkomsten van Ajax laten nog maar eens zien hoe groot het verschil is tussen de beloningen in de Champions League en de Europa League.</p>
<p>De Amsterdammers verdienden twee jaar geleden met het behalen van de finale, waarin Manchester United met 2-0 te sterk was, ongeveer 20 miljoen euro.</p>
<p>Dat is een gigantisch verschil van 70 miljoen euro ten opzichte van het superseizoen waaraan Ajax momenteel bezig is.</p>
<p>In februari maakte de club bekend over 179 miljoen euro aan liquide middelen te beschikken. Met de waarschijnlijke transfers van een aantal spelers en de Champions League-inkomsten in dit kalenderjaar zal die Amsterdamse kluis uit zijn voegen barsten.</p>
<p>Wat gaat de club doen met al dat geld? Investeren in de spelersgroep, aldus Slop.</p>
<p>Slop: "We hebben in de zomer de selectie versterkt en daarbij het salarisplafond losgelaten. Goede, renderende investeringen blijkt nu. Daardoor zijn we wel veel meer gaan uitgeven aan de selectie. En dat houdt niet op met dit seizoen. Dat zal volgend seizoen ook het geval zijn."</p>
<p>Sterker, Ajax zal alleen maar meer gaan uitgeven. "Dat denk ik zeker, ja." </p>
<p>"De sterren van de wedstrijd leveren de prestatie. En dus is het niet meer dan terecht dat zij mee delen in het financiële succes. Er gaan miljoenenbedragen aan premies richting de spelersgroep." </p>
<p>Wedstrijdpremies vormen de grootste kostenpost, maar ook logistieke zaken als hotelovernachtingen, vluchten en hospitality kosten een aardig zakcentje. Dus wat blijft er bijvoorbeeld over van de 12 miljoen euro aan premie die Ajax opstreek na het tweeluik met Juventus? "Grosso modo is dat zo'n 50 procent", weet Slop, "dat is een redelijke schatting."</p>
<h2>Periode van dominantie?</h2>
<p>Hoe dan ook zullen de verschillen tussen de financiële positie van Ajax en de rest van de eredivisie alleen maar grote worden. Ajax werkt dit seizoen met een begroting van 90 miljoen euro. PSV (73 miljoen) en Feyenoord (67 miljoen) volgen op respectabele afstand. Alle begrotingen van de overige eredivisieclubs bij elkaar zijn 200 miljoen.</p>
<p>Gaan we een periode van dominantie tegemoet, zoals Bayern München (Duitsland), Juventus (Italië) en Paris Saint-Germain (Frankrijk) al jaren op eenzame hoogte staan?</p>
<p>"Hopelijk blijft de aantrekkelijkheid van de eredivisie behouden", stelt Slop. "Dat we niet een competitie krijgen waarin een club helemaal losgezongen is van de rest. Nu zijn wij het, maar als het een ander was geweest dan hadden we het ook niet leuk gevonden."</p>
<p>Zo ver is het nog lang niet. Eerst moet Ajax de titelrace met PSV nog maar zien te winnen. "Een kampioenschap kost alleen maar geld", rekent Slop voor. "Maar eindelijk weer een kampioenschap is heel belangrijk voor Ajax. Dat zou de 34ste zijn en 34 (het rugnummer van Abdelhak Nour, red. ) is een bijzonder getal voor Ajax..."</p>
