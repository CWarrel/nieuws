---
layout: post
title: "Biersjoemelaars haalden fusten door autowasstraat"
date: Thu, 11 Apr 2019 13:15:45 +0200
category: binnenland
externe_link: "https://www.telegraaf.nl/nieuws/3430212/biersjoemelaars-haalden-fusten-door-autowasstraat"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/63d83996-5c4d-11e9-a131-0255c322e81b.jpg"
---

<p class="intro">Tegen twee verdachten uit Nijkerk zijn donderdag celstraffen tot 15 maanden geëist voor bierfraude. Volgens het Openbaar Ministerie zijn zeker 5000 vervalste fusten bier onder de merknamen Heineken, Amstel en Grolsch verkocht.</p> <p>De officier van justitie kent in Nederland geen eerder geval van berechting voor bierfraude, zei hij in de rechtbank in Zwolle. Er zijn geen frauduleuze fusten meer op de markt en er zijn geen gevallen bekend van mensen die ziek zijn geworden van dit bier, zo benadrukte hij. ,,Maar dat er niemand ziek is geworden, is gewoon geluk geweest.'' Zo werden de fusten van deze brouwers volgens het OM in een autowasstraat gewassen en daarna gevuld met ander bier. De zaak kwam aan het rollen toen horecabedrijven in Rotterdam klachten kregen over bier. Deze fusten bleken uit Nijkerk afkomstig.</p><p>Als mensen wel vanwege de onhygiënische toestanden bij het vullen ziek waren geworden, dan waren de gevolgen voor deze brouwerijen niet te overzien geweest, aldus het OM. Tegen directeur Willem van de P. (54) eiste de officier 15 maanden cel, tegen zijn 46-jarige vrouw Erika van de B. 10 maanden. Tegen een van zijn bedrijven werd een voorwaardelijke boete van drie ton geëist. De andere onderneming moet wat het OM betreft twee ton betalen.</p><p>Van de P. wilde bier onder eigen merk verkopen. Maar bij het schoonmaken ging het mis: het bier werd na verloop van tijd aangetast. Hij kocht een professionele schoonmaakmachine en erkende in 2016 en 2017 fusten Heineken met een ander merk bier gevuld en verkocht te hebben. Volgens de Amsterdamse brouwer zijn dat 70.000 fusten van 50 liter geweest. De verdachte noemt dat getal absurd hoog. ,,Ik word door de brouwerij als voorbeeld gesteld.'' In een civiele zaak werd het stel al veroordeeld tot betaling van een schadevergoeding van 270.000 euro aan de brouwer.</p>
