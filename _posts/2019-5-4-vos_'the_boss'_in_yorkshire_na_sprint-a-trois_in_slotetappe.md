---
layout: post
title: "Vos 'the boss' in Yorkshire na sprint-a-trois in slotetappe"
date: Sat, 04 May 2019 15:08:33 +0200
categories: 
- sport 
- wielrennen 
externe_link: "https://nos.nl/l/2283213"
feature_image: "https://nos.nl/data/image/2019/05/04/547784/1008x567.jpg"
---

<p>Marianne Vos heeft de Ronde van Yorkshire gewonnen. Vos schreef de lastige slotrit van de tweedaagse op haar naam en nam zodoende de leiderstrui over van haar landgenote Lorena Wiebes, die de eerste etappe had gewonnen.</p>
<p>Vos en consorten legden zaterdag 132 kilometer af van Bridlington naar Scarborough. Langs de heuvelachtige Britse oostkust, waar de wind vrij spel had, sloot Anna van der Breggen met enkele rensters op vijftig kilometer van de meet aan bij een kopgroep. Even later viel Margarita García aan.</p>
<p>De Spaanse pakte een halve minuut, voordat Vos en de Italiaanse Soraya Paladin reageerden. De twee achterhaalden García op Côte de Grosmont, waarna er nog dertig kilometer te rijden was. De drie bleven vooruit, waarna Vos in de sprint met speels gemak haar twee medevluchtsters het nakijken gaf.</p>
<p>García en Paladin werden ook tweede en derde in het eindklassement.</p>
<p>"We hadden een veilige marge, maar ik was wel nerveus", bekende Vos na afloop. "Na zo'n zware koers weet je nooit precies wat je nog in de benen hebt."</p>
<p>Met de dag- en eindzege in Scarborough bracht de Brabantse haar teller in dienst van haar ploeg CCC-Liv op drie zeges, eerder dit jaar won ze al de Trofeo Alfredo Binda.</p>
<p>In de Amstel Gold Race was Vos als derde geëindigd, in de Waalse Pijl werd ze vierde, terwijl ze in Luik-Bastenaken-Luik genoegen moest nemen met de 21ste plaats. "Mijn voorjaar was goed, maar in de Ardennen verliep het net niet perfect. Hier winnen maakt heel veel goed."</p>
