---
layout: post
title: "Maduro: couppoging Venezuela is mislukt"
date: Wed, 01 May 2019 00:22:13 +0200
category: buitenland
externe_link: "http://feeds.nos.nl/~r/nosnieuwsbuitenland/~3/zpnAw2f93b8/2282764"
feature_image: "https://nos.nl/data/image/2019/05/01/547128/1008x567.jpg"
---

<p>De Venezolaanse president Maduro zegt dat de couppoging is mislukt. "Ik bedank de legerleiding voor hun moed bij het verdedigen van de vrede", zei hij in een televisietoespraak.</p>
<p>Volgens Maduro hebben enkele militairen en de oppositie geprobeerd om een "onrechtmatige regering" te vormen, met steun van de Verenigde Staten en Colombia. Hij zei dat Venezuela slachtoffer is van "allerlei vormen van geweld".</p>
<p>Maduro zei verder dat hij het hoofd van de inlichtingendienst SEBIN had vervangen. Maduro zei niets over de reden van het vertrek van Christopher Figuera, die de dienst tot vandaag leidde.</p>
<p>Volgens Maduro is het leger nog steeds trouw aan hem, maar volgens Guaidó klopt daar niets van: </p>
<p>De toespraak volgde op de oproep van oppositieleider Guaidó van gisteren aan militairen om zijn kant te kiezen. Het lijkt er niet op dat het leger hem massaal steunt. Bij confrontaties tussen aanhangers van de oppositie en het leger zijn volgens mensenrechtenorganisaties ruim honderd gewonden gevallen.</p>
<h2>Niet zoals gehoopt</h2>
<p>Volgens correspondent Marc Bessems is de situatie in Venezuela onduidelijk. "Guaidó had natuurlijk gehoopt dat het allemaal heel snel zou gaan, maar het lijkt erop dat het nog niet helemaal gaat zoals hij had gehoopt. Voorlopig is het ergste gevaar voor de regering-Maduro geweken."</p>
<p>Bessems vindt het opvallend dat het zo'n vijftien uur heeft geduurd voordat Maduro op tv verscheen. "En ook Guaidó liet zich uren niet zien. Dat kan betekenen dat er onderhandelingen zijn geweest."</p>
<p>Guaidó wil dat zijn aanhangers vandaag opnieuw de straat op gaan. Al weken geleden had hij daartoe opgeroepen. Het is vandaag Dag van de Arbeid en heel Venezuela is vrij.</p>
<h2>'Maduro wilde vluchten'</h2>
<p>Volgens de Amerikaanse minister van Buitenlandse Zaken Pompeo was Maduro gisteren van plan om Venezuela te verlaten. Tegen CNN zei Pompeo dat Maduro toch in Venezuela bleef op aandringen van Rusland.</p>
<p>"Ze hadden al een vliegtuig op de startbaan en hij was klaar om te vertrekken", zei Pompeo in het interview. Volgens hem wilde Maduro naar Cuba vliegen. Pompeo wilde niet zeggen hoe hij aan deze informatie kwam. Maduro ontkent dat hij wilde vluchten.</p>
<h2>Zorgelijk</h2>
<p>Minister Blok van Buitenlandse Zaken noemt de situatie in Venezuela zorgelijk. "Er zijn tientallen gewonden en we volgen de situatie op de voet", zei hij in Met Het Oog Op Morgen op NPO Radio 1.</p>
<p>Blok is nu op Curaçao. "Vlak bij Venezuela realiseer je je heel goed wat de invloed is op Curaçao." Vluchtelingen uit Venezuela leiden volgens hem tot problemen in onder meer het onderwijs en de gezondheidszorg op het eiland.</p><img src="http://feeds.feedburner.com/~r/nosnieuwsbuitenland/~4/zpnAw2f93b8" height="1" width="1" alt=""/>
