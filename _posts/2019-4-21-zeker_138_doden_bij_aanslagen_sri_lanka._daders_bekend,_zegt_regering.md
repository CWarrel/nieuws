---
layout: post
title: "Zeker 138 doden bij aanslagen Sri Lanka. Daders bekend, zegt regering"
date: Sun, 21 Apr 2019 06:50:39 +0200
category: nieuws
externe_link: "https://nos.nl/l/2281378"
feature_image: "https://nos.nl/data/image/2019/04/21/545084/1008x567.jpg"
---

<p>De Sri Lankaanse regering heeft de daders van de reeks aanslagen van eerder vandaag geïdentificeerd. Minister Wijewardene van Defensie zei op een persconferentie dat zij nog op vrije voeten zijn. Hij zei niets over de achtergrond van de daders.</p>
<p>"Ze zullen zo snel mogelijk worden opgepakt", zei Wijewardene. "We nemen alle maatregelen die nodig zijn om te voorkomen dat de extremisten in ons land hun gang kunnen gaan."</p>
<p>Een van die maatregelen is het invoeren van een avondklok, die per direct is ingegaan. Het is niet duidelijk wanneer de mensen weer naar buiten mogen. Ook zegt de regering sociale media en berichtendiensten zoals WhatsApp te hebben platgelegd, al lijkt dat nog weinig effect te hebben.</p>
<h2>Nieuwe explosies</h2>
<p>Vanochtend vielen minstens 138 doden, onder wie mogelijk ook Nederlanders, bij zes aanslagen bij katholieke kerken en hotels in de hoofdstad Colombo en twee andere steden. Uren later volgden twee nieuwe explosies in Colombo. Een daarvan vond plaats bij een dierentuin. Lokale media melden dat er bij die ontploffing twee doden zijn gevallen en meerdere mensen gewond zijn geraakt.</p>
<p>De dierentuin is na de explosie gesloten. De veiligheidsdiensten hebben de omgeving afgezet. Over de achtste explosie zijn nog geen details bekend.</p>
<p>Minister De Silva van Economische Hervorming zegt dat het erop lijkt dat één terroristische groepering verantwoordelijk is voor alle aanslagen. Over de achtergrond van de daders is nog niets bekend.</p>
<p>Persbureau AFP meldt dat er Nederlanders zijn onder de doden. Het Franse persbureau baseert zich op een woordvoerder van een ziekenhuis in de hoofdstad Colombo.</p>
<p>Het ministerie van Buitenlandse Zaken kan het bericht van AFP niet bevestigen. Over de nationaliteit van de slachtoffers is officieel nog niets bekendgemaakt. De berichten over het aantal buitenlandse slachtoffers lopen sterk uiteen. Er is gesproken van negen buitenlandse doden, maar er zijn ook veel hogere aantallen genoemd. </p>
<p>De reisorganisaties TUI, Corendon en Thomas Cook hadden geen gasten in de getroffen hotels in Colombo. Alle Nederlanders die via Thomas Cook in Sri Lanka op vakantie zijn, zijn volgens de organisatie veilig. TUI zegt dat gasten van de reisorganisatie niet in gevaar zijn.</p>
<p>Via Stip Reizen, een onderdeel van Corendon, zijn vijftig Nederlanders in Sri Lanka. Corendon zegt dat zij allemaal veilig zijn.</p>
<h2>Motief onduidelijk</h2>
<p>In de hoofdstad Colombo waren vanochtend vroeg explosies bij een kerk en drie vijfsterrenhotels. Ook een kerk in Katuwapitiya, ten noorden van Colombo, en in Batticaloa aan de oostkust zijn getroffen. Zeker twee van de zes aanslagen zouden zijn gepleegd door zelfmoordterroristen.</p>
<p>De aanslagen in de katholieke kerken werden gepleegd tijdens paasmissen, vertelt correspondent Aletta André. "Eén van die kerken ligt helemaal aan de andere kant van het eiland ten op zichte van Colombo, dus de aanslagen zijn duidelijk zeer goed georganiseerd."</p>
<h2>Laffe aanslag</h2>
<p>Premier Wickremesinghe van Sri Lanka heeft de "laffe aanslag" in de sterkst mogelijke bewoordingen veroordeeld. "Ik roep alle Sri Lankanen in deze tragische tijd op om samen sterk te staan", schrijft hij op Twitter.</p>
<p>De Sri Lankaanse regering vraagt mensen om niet te speculeren over de achtergrond van de daders en geen nepnieuws te verspreiden. Ook worden mensen opgeroepen om binnen te blijven.</p>
<p>De aartsbisschop van Colombo heeft alle paasdiensten in zijn aartsbisdom afgelast.</p>
