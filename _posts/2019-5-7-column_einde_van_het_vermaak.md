---
layout: post
title: "Column: Einde van het vermaak?"
date: Tue, 07 May 2019 06:30:00 +0200
categories: 
- financieel 
- koersen 
externe_link: "https://www.telegraaf.nl/financieel/3542140/column-einde-van-het-vermaak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1d2ba4ee-6fe7-11e9-8d9b-02d1dbdc35d1.jpg"
---

<p class="intro">Het einde van de handelsoorlog tussen China en de Verenigde Staten, de twee grootste economieën van de wereld, leek in zicht totdat Trump afgelopen weekend de boel weer op scherp heeft gezet. Op het moment dat het werkelijk tot een deal komt, behoren de importheffingen die de beide landen elkaar hebben opgelegd tot het verleden. Daar kunnen ze alle twee van profiteren. Op dit moment lijkt een dergelijke overeenstemming echter best ver weg.</p> <p>In maart deed president Trump een handreiking door de verhoging van de heffing op 200 miljard dollar aan Chinese goederen op z’n minst uit te stellen maar zo mogelijk te annuleren. Deze zou namelijk al per 1 maart zijn ingegaan. Op haar beurt zou China de tarieven voor Amerikaanse landbouwproducten, chemicaliën en auto’s verlagen. Tevens zou het land voor een bedrag van 18 miljard dollar aan gas kopen in de Verenigde Staten.</p><p>Het is nu echter zeer de vraag of de importheffingen worden opgeheven. Een verhoging of een uitbreiding ervan lijkt ineens wel heel dichtbij. Hoewel beleggers al tijden werd voorgesteld dat alles op een haar na beklonken leek, lijkt een verdrag nu alleen nog in de sterren van de vlaggen van zowel de Verenigde Staten als China te zijn geschreven. China lijkt zich immers niet onder druk te willen laten zetten om aan de Amerikaanse eisen te voldoen</p><p>Verliezers</p><p>Trump mocht graag roepen dat hij deze handelsoorlog al had gewonnen. Natuurlijk, het is waar dat de Chinese economie stevig is geraakt. Onderzoek wijst uit dat ook de Amerikaanse economie er behoorlijk onder heeft geleden. Zo gaven economen van de Federal Reserve Bank van New York en de universiteiten van Princeton en Columbia aan dat de kosten in de vele miljarden dollars lopen en dat deze vooral worden gedragen door Amerikaanse consumenten. Dat is in tegenstelling tot de bewering van Trump dat vooral China betaalt voor de tarievenoorlog. De praktijk is echter weerbarstiger. Daar heeft het er veel meer van weg dat deze strijd alleen maar verliezers kent.</p><p>Landbouwers en arbeiders betalen de prijs</p><p>Nu is het waar dat de Verenigde Staten met hun gesloten economie minder gevoelig zijn voor handelsperikelen dan bijvoorbeeld Duitsland en daardoor ook minder hard zijn geraakt. Desondanks liepen Amerikaanse bedrijven en consumenten toch tegen fors hogere kosten aan als gevolg van de importtarieven om maar niet te spreken van de kosten die gemaakt moesten worden voor de reorganisatie en verlegging van handelsroutes om zaken te kunnen blijven doen. En wat te denken van alle uitgestelde investeringen omdat bedrijven erg onzeker zijn over de toekomst? Alles bij elkaar heeft het de Amerikaanse consument en het Amerikaanse bedrijfsleven erg veel gekost. De voornaamste slachtoffers zijn de agrarische sector en de arbeiders in de industrie. Laten zij indertijd nu net aan de basis hebben gestaan van Trump’s verkiezingsoverwinning.</p><p>Uit officiële data bleek in maart dat het Amerikaanse handelstekort in 2018 een nieuw record heeft bereikt. Het is het gevolg van de sterk toegenomen importen die nog snel werden gedaan voordat de importtarieven van kracht zouden worden. In combinatie met de afgezwakte exporten maakt dat men in de Verenigde Staten zo langzamerhand toch ook moet snakken naar het einde van de weinig vruchtbare handelsoorlog.</p><p>Het bezit van de zaak…</p><p>En de beurzen? Die liepen al weken, zo niet maanden vooruit op een verwachte handelsovereenkomst. Du moment dat er daadwerkelijk een verdrag ligt zou het zo maar kunnen dat een bekende beurwijsheid opgeld zal doen, namelijk dat het bezit van de zaak meestal het einde van het vermaak vormt. De huidige onrust zou daar een klein opmaatje voor kunnen zijn, al moeten beleggers niet vergeten dat voor het bereiken van een op de lange termijn structureel rendement het heel verstandig is te allen tijde volbelegd te blijven.</p><p>Martine Hafkamp is algemeen directeur van Fintessa Vermogensbeheer.</p>
