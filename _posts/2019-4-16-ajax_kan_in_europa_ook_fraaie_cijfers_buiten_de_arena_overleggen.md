---
layout: post
title: "Ajax kan in Europa ook fraaie cijfers buiten de Arena overleggen"
date: Tue, 16 Apr 2019 06:49:43 +0200
category: sport
externe_link: "https://nos.nl/l/2280670"
feature_image: "https://nos.nl/data/image/2019/03/14/536973/1008x567.jpg"
---

<p>"Ik zie nog genoeg kansen in Turijn. Ik heb er een goed gevoel over." Dat was de reactie van Frenkie de Jong na de 1-1 tegen Juventus in de kwartfinales van de Champions League. Hij vertolkte het algehele gevoel dat in Amsterdam heerst: alles is mogelijk in de return en Ajax is in Italië zeker niet kansloos om de halve finales te bereiken.</p>
<p>22 jaar geleden haalde Ajax voor het laatst de halve finales van de Champions League. Atlético Madrid werd in Madrid na verlenging verslagen (3-2), nadat het eerder in Amsterdam 1-1 was geworden. Juventus sneed de ploeg van trainer Louis van Gaal vervolgens de pas naar de eindstrijd af: de Italianen waren twee keer te sterk (2-1 en 4-1).</p>
<p>Ajax speelde destijds dus tegen Atlético een sterke return na eveneens een 1-1 gelijkspel thuis. Vanavond zal dat weer moeten gebeuren en dat is goed mogelijk. De Amsterdammers kunnen dit seizoen sterke statistieken overleggen als het gaat om uitwedstrijden in de Champions League.</p>
<p>Van de zeven uitwedstrijden die Ajax speelde (inclusief voorrondes) verloren de Amsterdammers er geen een. Drie keer werd er gewonnen, met de 4-1 tegen Real Madrid natuurlijk als absoluut hoogtepunt.</p>
<p>In de hele Champions League-campagne werd überhaupt maar één keer verloren. Alleen Real Madrid wist Ajax te verslaan; 2-1 werd het in de Johan Cruijff Arena.</p>
<h2>Scoren</h2>
<p>Ajax zal hoe dan ook moeten scoren in het Allianz Stadium om door te gaan. Maar ook dat doen de Amsterdammers vaak dit seizoen in uitwedstrijden.</p>
<p>In bijna alle wedstrijden die Ajax dit seizoen buitenshuis speelde werd er gescoord. Alleen in Kiev lukte dat niet. Het werd daar 0-0 nadat Ajax de thuiswedstrijd al met 3-1 had gewonnen van Dinamo Kiev, ruimschoots voldoende om de groepsfase te bereiken. In de overige zes uitwedstrijden in de Champions League maakte Ajax dertien doelpunten tegenover zes tegentreffers.</p>
<p>Dusan Tadic kwam dit seizoen in alle kwalificatiewedstrijden in actie namens Ajax. De Serviër is in Europa uitermate belangrijk met negen doelpunten en zeven assists. Ook Tadic is ervan overtuigd dat Ajax kansrijk is om de laatste vier te bereiken.</p>
<p>"We volgen de filosofie van Ajax. We spelen altijd hetzelfde: aanvallend en veel druk zetten. Dus tegen wie we ook spelen, we gaan altijd voor de winst", laat de aanvaller optekenen.</p>
<h2>Allianz Stadium</h2>
<p>Overigens is Juventus in eigen huis ijzersterk in de Champions League. Sinds de Italiaanse grootmacht in 2012 het nieuwe stadion (Allianz Stadium) in gebruik nam, speelde het er 33 Champions League-wedstrijden.</p>
<p>Daarvan werden er maar drie verloren. Op 10 april 2013 won Bayern München in de kwartfinales met 2-0 in Turijn, vorig jaar was Real Madrid met Cristiano Ronaldo in de ploeg in eveneens de kwartfinales met 3-0 te sterk en dit seizoen boekte Manchester United in de groepsfase een 2-1 zege op bezoek bij de Italianen.</p>
<p>Twintig keer trok Juventus aan het langste eind en tien keer werd het gelijk. De Italianen spelen dus graag in het stadion met een capaciteit van ruim 41.000 man.</p>
<p>In aanloop naar de kraker tegen Juventus dook algemeen directeur Edwin van der Sar in de oude doos. De voormalig doelman van zowel Ajax als Juventus kijkt terug op een reportage die de NOS maakte toen Van der Sar in Turijn woonde.</p>
<p>Bekijk de reportage uit 2000 hier:</p>
