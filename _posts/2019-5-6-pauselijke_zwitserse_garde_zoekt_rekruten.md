---
layout: post
title: "Pauselijke Zwitserse Garde zoekt rekruten"
date: Mon, 06 May 2019 11:52:22 +0200
category: buitenland
externe_link: "https://www.telegraaf.nl/nieuws/3541971/pauselijke-zwitserse-garde-zoekt-rekruten"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/57649aea-6fe6-11e9-b4ef-0217670beecd.jpg"
---

<p class="intro">Een tekort aan gardisten dreigt voor de kleurrijke Zwitserse Garde van de paus. Twee jaar geleden meldden zich nog 40 rekruten, vorig jaar 32 en dit jaar nog maar 23. Het goede economische klimaat in Zwitserland maakt de missie voor jonge mannen minder aantrekkelijk, zei Ruth Metzler-Arnold, voorzitter van de Vereniging van de Pauselijke Zwitserse Garde, maandag.</p> <p>De Garde is het kleinste leger ter wereld. Paus Franciscus gaf een jaar geleden opdracht het aantal gardisten uit te breiden van 110 naar 135. Zij zijn verantwoordelijk voor de veiligheid van de paus in het Vaticaan. De bewakers exerceren in het traditionele uniform in de kleuren felblauw, rood en geel. Ze dragen een helm met rode veren, en een lange hellebaard (een oud wapen) en zijn daarmee een van de meest populaire foto-onderwerpen voor toeristen in Rome.</p><p>Rekruten moeten minstens 1,74 meter lang zijn, ongetrouwd en katholiek. Ze moeten voor minstens twee jaar tekenen. ,,Het is duidelijk dat een Zwitserse gardist een visitekaartje is voor de Heilige Vader'', staat er op de website van de Garde. De Zwitserse Garde bestaat sinds 1506.</p><p>Versoepeling van de regels</p><p>Om meer rekruten aan te trekken, heeft Franciscus de strenge regels al versoepeld. Zo mogen gardisten nu na vijf jaar dienst trouwen, ongeacht hun militaire status. Daarvoor mochten alleen officieren, sergeanten en korporaals trouwen, en dat pas na tien jaar dienst. Bewakers krijgen in de toekomst ook eenpersoonskamers.</p>
