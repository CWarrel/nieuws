---
layout: post
title: "Alaphilippe slaat ook toe in Baskenland, Schachmann blijft leider"
date: Tue, 09 Apr 2019 17:28:05 +0200
categories: 
- sport 
- wielrennen 
externe_link: "https://nos.nl/l/2279709"
feature_image: "https://nos.nl/data/image/2019/04/09/542514/1008x567.jpg"
---

<p>Er staat dit voorjaar geen maat op Julian Alaphilippe. Na de zeges in onder meer Strade Bianche en Milaan-Sanremo boekte de Fransman van Deceuninck-Quickstep alweer zijn achtste zege van het seizoen. Hij won de tweede etappe in de Ronde van het Baskenland</p>
<p>Alaphilippe klopte na een turbulente etappe de jonge Belg Bjorg Lambrecht (Lotto-Soudal) en Michal Kwiatkowski (Sky) in de sprint bergop. </p>
<h2>Vier vluchters</h2>
<p>In de korte, maar hevige etappe van 149,5 kilometer van Zumarraga naar Goraiz ging het de hele dag op en af. De grootste spelbreker waren echter de vijf grindstroken die de renners voor de kiezen kregen. </p>
<p>Julien Bernard (Trek), Julen Amezqueta (Caja Rural), Garikoitz Bravo (Euskadi) en Darwin Atapuma (Cofidis) reden het grootste deel van de middag aan kop, maar wisten nooit genoeg voorsprong te verzamelen om te mogen hopen op de zege.</p>
<p>Op de grindstroken namen de renners van Astana het heft in handen. Hun inspanningen zorgden voor een breuk in het peloton. Adam Yates (Mitchelton) was het grootste slachtoffer van de dadendrang van Astana. De nummer vijf van het klassement kreeg een lekke band, raakte verzeild in de achtervolgende groep en verloor 1.11 minuten.</p>
<h2>Schachmann blijft leider</h2>
<p>Alessandro De Marchi (CCC) probeerde in de slotfase nog te ontsnappen, maar die poging was tevergeefs. In de sprint bergop ging Lambrecht (Lotto-Soudal) als eerste aan, maar hij werd met ogenschijnlijk gemak afgetroefd door Alaphilippe.</p>
<p>Maximilian Schachmann (Bora-hansgrohe) eindigde als zesde en blijft leider in het klassement. Wel zag hij Alaphilippe (+0.05) en Michal Kwiatkowski (+0.10) dankzij de bonificaties dichterbij komen.</p>
<p>Sam Oomen handhaafde zich als enige Nederlander in de voorste groep. Zijn achterstand op leider Schachmann bedraagt 1.02 minuten. Bauke Mollema werd 149ste op ruim 13 minuten van winnaar Alaphilippe.</p>
