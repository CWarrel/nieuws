---
layout: post
title: "Turkse oppositie gefrustreerd over uitblijven verkiezingsuitslag Istanbul"
date: Mon, 15 Apr 2019 19:18:55 +0200
category: nieuws
externe_link: "https://nos.nl/l/2280622"
feature_image: "https://nos.nl/data/image/2019/04/15/543911/1008x567.jpg"
---

<p>Ruim twee weken na de verkiezingen in Turkije, is er nog steeds geen nieuwe burgemeester uitgeroepen in Istanbul. De regerende AK-partij heeft protest aangetekend tegen de uitslag in verschillende districten en wil dat in een stadsdeel alle stemmen ongeldig worden verklaard.</p>
<p>De kandidaat van oppositiepartij CHP ligt volgens de laatste tellingen net voor op zijn tegenstander van de AKP. Tot frustratie van de oppositie heeft de Turkse Kiesraad zijn overwinning nog niet erkend. Na bezwaren van de AKP van president Erdogan zijn de stemmen in 19 districten in Istanbul opnieuw geteld.</p>
<p>AKP-kandidaat en oud-premier Binali Yildirim zei vandaag dat het "duidelijk is dat er stemmen van hem zijn gestolen", meldt staatspersbureau Anadolu. Hij vindt dat zijn concurrent van de CHP de overwinning te vroeg heeft uitgeroepen. "We moeten geduldig op de Kiesraad wachten."</p>
<h2>Voetbalfans achter oppositie</h2>
<p>Oppositiekandidaat Ekrem Imamoglu is het wachten beu. Hij zegt dat de AKP van president Erdogan het proces expres vertraagt en vindt dat de Kiesraad zijn werk niet goed doet. "Hoe langer het duurt, hoe meer mensen hun vertrouwen in dit proces verliezen", zegt hij tegen het Duitse persbureau DPA.</p>
<p>Ook op de voetbaltribunes in Istanbul klonk dit weekend de roep om duidelijkheid. "Geef Imamoglu zijn papieren", zongen de supporters van Fenerbahce en Besiktas dit weekend bij derby's tegen Galatasaray en Basaksehir, de club waar president Erdogan fan van is.</p>
<p>Bekijk hier beelden van de zingende voetbalsupporters:</p>
<p>Erdogan zou het liefst zien dat de burgemeestersverkiezingen in Istanbul ongeldig worden verklaard en worden overgedaan. De president wijst op onregelmatigheden en sprak eerder zelfs van "georganiseerde misdaad" bij het stemproces.</p>
<p>Zijn AKP verloor bij de burgemeestersverkiezingen in Ankara al van oppositiepartij CHP, na 25 jaar onafgebroken heerschappij in de hoofdstad. Als de regeringspartij ook in Istanbul verliest, is dat pijnlijk voor Erdogan, die geboren werd in de metropool en er in de jaren 90 burgemeester was.</p>
<p>De economische crisis lijkt een van de voornaamste redenen voor de afbrokkelende steun voor de AKP in de grote steden en daarbuiten. Het statistiekbureau in Turkije maakte vandaag bekend dat de werkloosheid is gestegen tot het hoogste peil in tien jaar.</p>
