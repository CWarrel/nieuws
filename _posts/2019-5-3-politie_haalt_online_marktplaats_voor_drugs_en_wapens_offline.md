---
layout: post
title: "Politie haalt online marktplaats voor drugs en wapens offline"
date: Fri, 03 May 2019 09:53:19 +0200
category: tech
externe_link: "https://nos.nl/l/2283053"
feature_image: "https://nos.nl/data/image/2019/05/03/547544/1008x567.jpg"
---

<p>De politie in Duitsland heeft drie mannen opgepakt in een grote operatie tegen illegale handel op het dark web, een anoniem en moeilijk bereikbaar gedeelte van internet. Bij de actie is een grote marktplaats genaamd Wallstreetmarket offline gehaald. Daarop werden onder meer drugs (waaronder de sterke pijnstiller fentanyl), wapens, hack-programma's en gestolen inloggegevens verhandeld.</p>
<p>De afgelopen weken was er een hoop te doen om Wallstreetmarket. Beheerders van het platform waren ervandoor gegaan met meer dan 14 miljoen dollar aan cryptomunten die kopers en verkopers hadden opgeslagen in hun account.</p>
<p>Ook bedreigde een van de moderators van het dark web-platform andere leden. Hij eiste dat ze bitcoins naar hem zouden overmaken, anders zou hij hun gegevens publiceren.</p>
<h2>Server in Nederland</h2>
<p>Volgens techsite ZDNet verlinkte hij later het platform door zijn eigen inloggegevens op een forum te zetten en ook het ip-adres van de server openbaar te maken. Daaruit bleek dat de servers van de Wallstreetmarket in Nederland stonden.</p>
<p>Uit het politieonderzoek bleek dat zo'n 200 Nederlandse verkopers op het platform actief waren en dat hun omzet gezamenlijk ongeveer 100 miljoen euro was. De politie doet verder onderzoek naar de verkopers. Ook werden grote hoeveelheden contant geld en dure horloges in beslag genomen.</p>
<p>De politieactie was een samenwerking tussen de Nederlandse politie, Duitse collega's, FBI, de Amerikaanse drugsbestrijders van de DEA en Europol.</p>
<p>In Nederland werkten zo'n twintig rechercheurs aan de zaak. </p>
