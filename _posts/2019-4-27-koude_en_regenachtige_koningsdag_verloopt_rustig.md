---
layout: post
title: "Koude en regenachtige Koningsdag verloopt rustig"
date: Sat, 27 Apr 2019 14:36:57 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/ualWV-IUSt8/2282293"
feature_image: "https://nos.nl/data/image/2019/04/27/546389/1008x567.jpg"
---

<p>Vrijmarkten, tompoucen, festivals en heel veel oranje. Zo zag ook dit jaar Koningsdag er weer uit. Traditiegetrouw waren veel vrijmarkten ondanks de regen vanmorgen voor dag en dauw al open.</p>
<p>In Maassluis stonden om vijf uur 's morgens al mensen in de rij bij de bakker voor een oranjetompouce. "Vorig jaar hadden we er 5800, maar dit jaar gaan we zeker over de 6000", vertelt de bakker tegen RTV Rijnmond. Speciaal voor de wachtende mensen heeft de bakker parasols neergezet.</p>
<p>"Ik hoorde op de radio dat het 's ochtends ging regenen. Die mensen worden dan drijfnat", vertelt de bakker. "Nu staan ze droog en dat wordt gewaardeerd."</p>
<p>Op veel plekken ging dit door het slechte weer gepaard met omwaaiende spullen en heel veel regen, maar dit weerhield verkopers er niet van om toch op de vrijmarkt te staan.</p>
<p>"Om 05.00 uur was ik hier al", vertelt een verkoopster op de Hilversumse vrijmarkt tegen NH Nieuws. "En ik heb rekening gehouden met de regen. Ik heb zeil meegenomen om over de spullen te leggen en zelf heb ik een regenjas aan."</p>
<p>In Beverwijk was het afzien op de vrijmarkt. "Het lijkt erop dat de regen voor minder klanten zorgt", vertelt een jongetje. Gelukkig kon er worden geschuild onder een partytent.</p>
<p>In Zoetermeer kwam de regen met bakken uit de lucht vallen. Veel van de uitgestalde spullen lagen goed beschermd onder zeilen. Dat maakte het verkopen wel een stuk lastiger. "Niemand kan nu zien wat er onder het zeil ligt", vertelt een verkoopster tegen Omroep West. "Als het weer een tijdje droog blijft kan het zeil weer weg, maar het is nog even afwachten."</p>
<p>Sommige organisaties hebben ingespeeld op het slechte weer. Zo schrijft RTV Drenthe dat de vrijmarkt in Rolde is ondergebracht in een sporthal. Ook in Lelystad bleven de spullen op de vrijmarkt lekker droog, daar werd hij georganiseerd in het overdekte Lelycentre, meldt Omroep Flevoland.</p><img src="http://feeds.feedburner.com/~r/nosnieuwskoningshuis/~4/ualWV-IUSt8" height="1" width="1" alt=""/>
