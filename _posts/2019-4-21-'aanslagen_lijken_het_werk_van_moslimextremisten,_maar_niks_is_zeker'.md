---
layout: post
title: "'Aanslagen lijken het werk van moslimextremisten, maar niks is zeker'"
date: Sun, 21 Apr 2019 22:25:42 +0200
category: nieuws
externe_link: "https://nos.nl/l/2281500"
feature_image: "https://nos.nl/data/image/2019/04/21/545243/1008x567.jpg"
---

<p>"Het waren gecoördineerde aanslagen op christenen en toeristen. Dat lijkt op de modus operandi van moslimterroristen. Maar we weten niets zeker." Dat zegt Alan Keenan Sri Lanka-analist van de International Crisis Group over de reeks aanslagen waarbij vandaag 207 mensen omkwamen. Onder de doden is ook een 54-jarige Nederlandse vrouw. Keenan waarschuwt tegen overhaaste conclusies over de daders.</p>
<p>"Dit specifieke type aanslag, de gecoördineerde aard, het grote aantal slachtoffers, meerdere barbaarse aanslagen. Zoiets is nog nooit gebeurd in Sri Lanka", zegt Keenan. "Dus daarom denken sommige mensen dat de aanslag niet vanuit Sri Lanka is georganiseerd. Dat er een buitenlandse organisatie bij betrokken is. Maar er zijn ook veel mensen in Sri Lanka die hiertoe in staat zijn. Veel mensen hebben ervaring met explosieven, vanwege de oorlog. Zowel uit het leger, als uit militante groeperingen."</p>
<p>Sinds het einde van de strijd tussen de regering en de verzetsbeweging Tamil Tijgers was het relatief rustig in het land. Wel waren er incidenten van geweld tussen moslims en boeddhisten. Naar aanleiding van het geweld is geregeld de noodtoestand uitgeroepen.</p>
<h2>Avondklok</h2>
<p>Sri Lanka is op dit moment in 'lockdown'. Er geldt een avondklok waardoor straten verlaten zijn. Er zijn 13 mensen gearresteerd, maar de aanslagen zijn nog niet opgeëist. Volgens de premier komen de daders uit Sri Lanka. Maar namen of andere details zijn niet bekend gemaakt.</p>
<p>"Uit welke gemeenschap de daders ook blijken te komen, de gemeenschap als geheel mag niet de schuld krijgen", zegt analist Keenan. Volgens hem heerst er al een verhoogde sfeer van angst jegens moslims in Sri Lanka. "In die context is het risico groot dat deze aanslagen mochten ze uiteindelijk door moslimextremisten gepleegd zijn de hele moslimgemeenschap tot doel maakt."</p>
<p>De aanslagen lijken vooral gericht tegen christenen en buitenlanders. Vanochtend gingen bommen af bij drie hotels in de hoofdstad Colombo en drie katholieke kerken in Colombo, Katuwapitiya en Batticaloa. De kerken waren op dat moment vol vanwege de paasmis.</p>
<p>Paul van der Velde, hoogleraar vergelijkende godsdienstwetenschap Radboud universiteit Nijmegen, kent de getroffen kerken in Sri Lanka. "De katholieke kerken zijn heel oud. Ze zijn gesticht door de Portugezen, de eerste kolonisten. De christenen zijn goed ingebed in de samenleving van Sri lanka. Ze treden op als intermediair bij godsdienstconflicten."</p>
<p>Net als Sri Lanka analist Keenan vreest ook Van der Velde voor escalatie, in de vorm van gewapend conflict tussen etnische bevolkingsgroepen. "Wat er nu kan gaan gebeuren is heel erg gevaarlijk. De situatie in Sri lanka is erg instabiel."</p>
<p>Dat verklaart mogelijk ook waarom de autorirteiten, onder wie de bisschop van de hoofdstad Colombo, geen daders aanwijzen en nadrukkelijk oproepen tot kalmte,</p>
