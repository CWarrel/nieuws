---
layout: post
title: "21 superheldenfilms komen samen in de nieuwe Avengers: 'Marvelicious'"
date: Wed, 24 Apr 2019 17:24:25 +0200
category: cultuur
externe_link: "https://nos.nl/l/2281880"
feature_image: "https://nos.nl/data/image/2019/04/24/545780/1008x567.jpg"
---

<p>Elf jaar lang is er naar deze dag uitgekeken, want vanaf vandaag draait Avengers: Endgame in de bioscoop. In de film komt alles samen waar sinds de eerste film Iron Man uit 2008 in 21 films naar is toegewerkt. Kunnen de verwachtingen nu waargemaakt worden? Ja, zegt een groot deel van de recensenten en kijkers.</p>
<p>De afgelopen jaren is er met de Avengers-reeks aan groot universum gebouwd met een enorme fanbase. Vrijwel alle films werden kaskrakers; de vorige film bracht 2 miljard dollar op.</p>
<p>"Als je nagaat dat ze 21 films laten samenkomen in één film is dit echt een meesterwerk", zegt schrijver én enorme fan Thijs van Domburg. Hij keek vannacht om 00.00 uur de film als een van de eersten. "Ongelooflijk wat ze voor elkaar hebben gekregen. Het was grappig, maar ook zeer emotioneel."</p>
<p>Van Domburg vindt het vooral knap dat alles zo goed bij elkaar past, terwijl er aan de reeks zoveel verschillende regisseurs en schrijvers hebben meegewerkt. "Het lastige aan deze filmreeks is namelijk dat het een intergalactisch verhaal is op meerdere planeten. Ook zijn alle superhelden heel verschillend. Iron Man is bijvoorbeeld een normale man in een geavanceerd pak, maar Doctor Strange kan toveren. Het is knap dat ze dit allemaal bij elkaar brengen zonder dat je denkt: 'dit slaat nergens op'."</p>
<p>Ook de recensies zijn overwegend lovend over de film:</p>
<p> 5 sterren van De Telegraaf: "Een film die op alle fronten bevredigt" 4 sterren van de Volkskrant: "Een spectaculaire, emotionele, soms onevenwichtige, maar uiteindelijk bevredigende rit" 3 ballen van NRC: "Geen nieuw hoogtepunt" 5 sterren van VPRO cinema: "De belofte van een daverende, emotionele climax worden helemaal waargemaakt" Een 10 van NPO3: "De allerallerbeste Marvel-film ooit" </p>
<p>De trailer van de Avengers-film is op YouTube meer dan 95 miljoen keer bekeken:</p>
<p>Volgens Noa Johannes, filmredacteur bij NPO3, die de film trouwens 'Marvelicious' noemt, is het succes van de film te danken aan meerdere aspecten. Maar is één aspect toch wel het belangrijkst: de identificatie met de acteurs. "De superhelden komen heel dicht bij de mensen. Hoewel het superhelden zijn, hebben ze veel menselijke trekjes."</p>
<p>Ze zijn niet meer eendimensionaal, zegt Johannes. "Waar vroeger de bad guy alleen slecht was, heeft hij nu ook sympathieke trekjes. Waar de superheld letterlijk de held was, wordt hij nu ook weleens negatiever neergezet. De acteurs zijn veel gelaagder geworden."</p>
<p>Daarnaast gaat Marvel, het bedrijf achter de films, ook maatschappelijke kwesties niet uit de weg, zegt Johannes. "De films gaan met de tijd mee. Kijk naar bijvoorbeeld Captain Marvel, met een vrouwelijke superheld in de hoofdrol: daarmee geven ze aandacht aan feminisme en emancipatie. En dat zorgt er ook weer voor dat de kijker zich beter kan identificeren: de karakters én de films worden steeds breder."</p>
<p>Van Domburg keek de film niet 'zomaar': hij keek eerst de vorige film in de reeks (die begon om 20.50 uur) en daarop aansluitend de nieuwe Avengers. "Het leuke is dat je daardoor ook tussen mensen zit die hetzelfde over de films denken. Je zit niet tussen mensen die denken: ach, laat ik daar maar heengaan. Er was veel applaus voor bepaalde personages die verschenen, en als er iets gebeurde dat voor fans episch was merkte je dat ook. Ook werd er op de goede momenten gelachen."</p>
<p>Van Domburg voelde zich als fan echt beloond. "Hoe meer tijd je in de eerste 21 films gestoken hebt, des te groter je beloning nu is. Dat hebben ze heel goed gedaan. Daar hebben ze veel moeite voor gedaan."</p>
<p>Volgens Johannes is de film een perfecte milkshake waarbij alle ingrediënten samensmelten. "De juiste toon, de juiste mensen, de juiste acteurs, op het juiste moment. Alleen was er wel een enorme hoeveelheid geld nodig."</p>
