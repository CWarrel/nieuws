---
layout: post
title: "Wekdienst 14_4: controle op wielrenners en wielerklassieker Parijs-Roubaix"
date: Sun, 14 Apr 2019 07:49:48 +0200
category: nieuws
externe_link: "https://nos.nl/l/2280362"
feature_image: "https://nos.nl/data/image/2019/04/14/543474/1008x567.jpg"
---

<p>Goedemorgen! Bij de grens met België worden amateurwielrenners vandaag streng gecontroleerd op de verkeersregels. Wat zuidelijker, in het noorden van Frankrijk, vliegen de profs over de kasseien bij de wielerklassieker Parijs-Roubaix.</p>
<p>De dag begint koud met temperaturen rond het vriespunt. Daarna loopt het kwik op naar zo'n 10 graden. Wolken en zon wisselen elkaar af, met de meeste zon in het noordwesten en noorden, en de meeste wolken in het zuiden. Het blijft op de meeste plaatsen droog, al kan hier en daar een kleine bui vallen, soms zelfs met sneeuw of hagel.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> Bij de Belgische grens houden motoragenten vandaag in de gaten of wielrenners zich wel goed aan de verkeersregels houden. Ze letten op door rood licht fietsen en het hinderen van ander verkeer en delen ook bekeuringen uit. Daarnaast staat de 117de editie van Parijs-Roubaix op het programma. De koers draagt de bijnaam de 'Hel van het Noorden' en voert de wielrenners vandaag over 29 kasseistroken, goed voor ruim 54 kilometer gestuiter, gevloek en pijn. In tuinen door heel Nederland wordt dit weekend druk gezocht naar maskerbijen, pluimvoetbijen en vierkleurige koekoekshommels in verband met Nederland Zoemt, de eerste nationale bijentelling. De resultaten worden vanmiddag verwacht. In Shanghai klinkt ander gezoem, daar wordt de Grand Prix van China verreden. De Formule 1-wedstrijd is om 08.10 uur Nederlandse tijd begonnen. Verstappen begon van de derde startrij aan de race, die te volgen is via het liveblog op NOS.nl. </p>
<h2>Wat heb je gemist?</h2>
<p>In Rio de Janeiro in Brazilië zijn zeker acht mensen om het leven gekomen nadat twee gebouwen waren ingestort. Ze kwamen onder het puin terecht. Nog zeker zestien anderen zijn vermist.</p>
<p>De gebouwen begaven het vrijdag na een week vol hevige regenbuien en overstromingen. De Braziliaanse brandweer hoopt nog mensen levend onder het puin vandaan te halen. Mogelijk zijn er luchtbellen ontstaan onder de brokstukken en kunnen de vermisten nog ademhalen.</p>
<h2>Ander nieuws uit de nacht:</h2>
<p> Een goed weekend voor de K-pop. Twee Zuid-Koreaanse bands verbraken records en hadden primeurs. Zo werd de nieuwste single van K-popband BTS binnen 24 uur zo'n 80 miljoen keer bekeken op YouTube. Bij Caïro is een grote archeologische vondst gedaan, melden de Egyptische autoriteiten. Daar is een tombe ontdekt van ongeveer 4300 jaar oud. De muurtekeningen zijn nagenoeg intact. Het breedste vliegtuig ter wereld heeft zijn eerste vlucht gemaakt. Het toestel heeft een spanwijdte van 117 meter, twee rompen en zes motoren en is ontwikkeld om op 10 kilometer hoogte een ruimteraket te kunnen lanceren. </p>
<h2>En dan nog even dit:</h2>
<p>De 13-jarige Maeve uit het Friese Lemmer is het uithangbord voor een sport die nog niet zo bekend is in Nederland: kidsfitness. Dat is een combinatie van dansen, turnen en krachttraining.</p>
<p>Vandaag staat Maeve op het NK, waar ze de enige deelnemer is in haar klasse. Binnenkort doet ze als eerste Nederlander ooit mee aan het EK in Servië. Hoewel kidsfitness hier dus nog niet echt bekend is, is Maeve al wel een ster op sociale media. Ze heeft op Instagram bijna 50.000 volgers, waar de filmpjes van haar oefeningen in Wonder Woman-kostuum veel worden bekeken.</p>
<p>Fijne zondag! </p>
