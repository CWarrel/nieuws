---
layout: post
title: "Bietenboeren willen verboden bestrijdingsmiddelen weer mogen gebruiken"
date: Fri, 03 May 2019 17:40:42 +0200
categories: 
- financieel 
- economie 
externe_link: "https://nos.nl/l/2283114"
feature_image: "https://nos.nl/data/image/2019/05/03/547640/1008x567.jpg"
---

<p>Brancheorganisatie LTO wil dat bietenboeren een ontheffing krijgen voor het gebruik van vorig jaar in heel Europa verboden gifstoffen. De boeren lijden schade door vraat van insecten en doordat ze nieuwe bestrijdingsmiddelen moeten kopen.</p>
<p>"We hadden de stille hoop dat het mee zou vallen, maar dat doet het niet." Jaap van Wenum van LTO hoort van zijn achterban over plagen van bietenkevers, springstaarten en wortelduizendpoten. En dat is nog maar het begin. "De eerste luizenkolonies zijn al gesignaleerd. En die gaan later in het seizoen nog voor veel problemen zorgen."</p>
<h2>Bijen</h2>
<p>Dit is het eerste bietenseizoen in decennia dat de bieten geteeld worden zonder neonicotinoïden, een categorie bestrijdingsmiddelen die niet alleen schade toebrengt aan schadelijke insecten, maar ook aan bijen en andere nuttige bestuivers. Sinds vorig jaar is het gebruik van deze bestrijdingsmiddelen in de EU verboden.</p>
<p>Boeren gebruiken nu andere bestrijdingsmiddelen, maar die werken minder goed en zijn duurder, zegt Wenum. "Bovendien doden deze middelen ook de natuurlijke vijanden van de schadelijke insecten zoals bladluizen en maken ze het probleem dus nog groter."</p>
<p>Volgens LTO beloopt de schade nu al 15 miljoen euro, maar de organisatie zegt de definitieve schade pas aan het eind van het seizoen te kunnen opmaken.</p>
<h2>'I told you so'</h2>
<p>LTO wil met minister Schouten van Landbouw om de tafel om opnieuw een ontheffing van het verbod op neonicotinoïden te bepleiten. Vorig jaar vroeg LTO ook al om een ontheffing, maar ving toen bot bij de minister. "Hier geldt inderdaad: I told you so", zegt van Wenum.</p>
<p>Minister Schouten heeft zich in het openbaar uitgesproken voor landbouw zonder bestrijdingsmiddelen. In de Tweede Kamer is veel steun voor het verbod op neonicotinoïden.</p>
