---
layout: post
title: "Handgranaat bij supportershome ADO"
date: Tue, 09 Apr 2019 13:02:39 +0200
categories: 
- sport 
- voetbal 
externe_link: "https://nos.nl/l/2279672"
feature_image: "https://nos.nl/data/image/2019/04/09/542487/1008x567.jpg"
---

<p>Bij het supportershome van voetbalclub ADO Den Haag is een handgranaat aan een deur gehangen. Een medewerker van het supportershome ontdekte het explosief rond 10.30 uur.</p>
<p>Het supportershome ligt direct naast het stadion. De training van het ADO-elftal die daar bezig was, is meteen gestaakt.</p>
<p>De Explosieven Opruimingsdienst Defensie (EOD) heeft de handgranaat weggehaald. Na enkele uren werd de omgeving vrijgegeven.</p>
<h2>Slachtoffers</h2>
<p>Algemeen directeur Matthijs Manders van ADO noemt het incident bij Omroep West onacceptabel en weerzinwekkend. "Dagelijks passeren tientallen voetgangers en fietsers ons supportershome, inclusief schoolgaande jeugd. Als je beseft wat hier had kunnen gebeuren, dan krijg je koude rillingen. Er hadden hier gewonden, of nee erger, doden kunnen vallen."</p>
<p>Ook burgemeester Krikke van Den Haag spreekt bij de regionale omroep haar afschuw uit. "Ik snap heel goed dat de club hier erg van geschrokken is. Hopelijk wordt snel duidelijk wie hierachter zit, zodat de daders kunnen worden aangepakt."</p>
<p>Deze ADO-supporter zegt dat onschuldige kinderen het slachtoffer hadden kunnen worden:</p>
<p>Op het honk is verder graffiti aangebracht met de drie kruisen uit het wapen van Amsterdam. Dat lijkt een verwijzing te zijn naar Ajax. Het botert al jaren niet tussen fans van ADO en Ajax. In de jaren 80 kwam het tot grote rellen tussen aanhangers van de clubs. In 2006 bestormden Ajax-fans het supportershome van ADO. Als ADO en Ajax tegen elkaar spelen is uitpubliek nooit welkom.</p>
<p>Ajax speelt morgenavond tegen Juventus in de kwartfinale van de Champions League. De harde kern van ADO onderhoudt al jaren warme banden met de fans van de club uit Turijn.</p>
<p>De actie bij het supportershome kan ook een vergelding zijn voor een incident bij het standbeeld de Dokwerker in Amsterdam. Dat werd in februari beklad met gele en groene verf. De politie vermoedt dat dit het werk was van ADO-supporters.</p>
<p>Burgemeester Krikke vindt het nog te vroeg om te speculeren over wie er verantwoordelijk is voor de actie bij het supportershome: "Ik begrijp dat er gezien de specifieke bekladding bij de handgranaat meteen allerlei vermoedens bestaan over wie er achter deze grove misdraging zit, maar het is echt veel te vroeg om daar uitspraken over te doen. Laten we het politieonderzoek alle ruimte geven", zegt ze.</p>
