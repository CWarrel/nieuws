---
layout: post
title: "Brama viert titel met Twente: 'Het is een wonder dat we kampioen zijn'"
date: Mon, 22 Apr 2019 18:46:30 +0200
category: sport
externe_link: "https://nos.nl/l/2281597"
feature_image: "https://nos.nl/data/image/2019/04/22/545417/1008x567.jpg"
---

<p>In Enschede wordt komend seizoen weer eredivisievoetbal gespeeld. Niet meer naar Helmond en Waalwijk, maar als vanouds weer wedstrijden tegen Ajax, PSV en Feyenoord.</p>
<p>"Ik ben blij, maar ook héél opgelucht", is de eerste, veelzeggende reactie van aanvoerder Wout Brama.</p>
<p>Twente hoopte er op Tweede Paasdag in eigen stadion een voetbalfeest van te maken, maar die goede voornemens konden al gauw de prullenbak in. Dankzij een 2-0 overwinning van Jong PSV op concurrent Sparta volstond uiteindelijk een teleurstellende 0-0 tegen Jong AZ.</p>
<p>Zonder sprankelend voetbal wist Twente dit seizoen op het tweede niveau snel afstand te nemen van de rest. Vlak voor en na de winterstop zetten de Tukkers met vijftien ongeslagen duels op rij een geweldige reeks neer.</p>
<p>"Als je mij vorig jaar augustus had gevraagd of wij kampioen zouden worden, had ik volmondig 'nee' geantwoord", zegt Brama. "Er moest nog heel veel gebeuren, en er was van onze selectie niets over van vorig jaar."</p>
<p>De routinier liet vorige week nog weten dat de huidige selectie van Twente "nog niet eredivisiewaardig is". Hij verliet de club in 2014 en keerde afgelopen zomer terug, vlak nadat Twente was gedegradeerd uit de eredivisie.</p>
<p>"Daarom moet ik ook Ted van Leeuwen (technisch directeur, red.) een groot compliment maken. Alles bij elkaar is het een wonder dat we kampioen zijn geworden."</p>
<p>Trainer Marino Pusic spreekt van "een lange en spannende strijd, die Twente uiteindelijk verdiend heeft gewonnen".</p>
<p>"Zie maar eens uit het moeras van de eerste divisie te komen. Dat is met al die ambitieuze clubs in de competitie niet zo eenvoudig."</p>
<h2>Pusic de eredivisie in?</h2>
<p>Pusic beschikt nog over een doorlopend contract, maar er gaan geluiden dat Twente deze zomer afscheid van hem neemt. "Ik krijg daar veel vragen over. Dat vind ik onbegrijpelijk. Wat mij betreft gaan we door, want er is veel werk te doen."</p>
<p>Technisch directeur Van Leeuwen houdt zich als hij diezelfde vraagt krijgt voorgelegd op de vlakte. "We hebben nog nergens een beslissing genomen. We gaan ons eerst bezighouden met contracten die aflopen en pas daarna met doorlopende contracten."</p>
