---
layout: post
title: "Zitten de hockeyers in een crisis? ‘Een probleem is er natuurlijk wel’"
date: Mon, 22 Apr 2019 09:38:38 +0200
category: sport
externe_link: "https://nos.nl/l/2281536"
feature_image: "https://nos.nl/data/image/2019/04/22/545306/1008x567.jpg"
---

<p>Tweede Paasdag, welke Nederlandse club zou er vandaag in de finale van de Euro Hockey League staan? Nou, houd u vast, dat is er voor het eerst in de geschiedenis niet één.</p>
<p>En dat dat is even wennen, na elf finales waarin Nederland altijd door één en soms zelfs twee clubs vertegenwoordigd werd. Zoals vorig jaar, toen Bloemendaal van Kampong won en Rotterdam het erepodium completeerde. Nu het toernooi nota bene in Eindhoven wordt gehouden, stellen de Nederlandse hockeyers danig teleur.</p>
<p>Duidt dat wellicht op een crisis? "Nee, ik wil het wel meteen relativeren", zegt hockeycommentator Philip Kooke in gesprek met voormalig hockeyinternational Tom van 't Hek in Langs de Lijn. Kooke spreekt ook van een ongelukkige loting. "Ze zijn allemaal door toedoen van Duitse ploegen uitgeschakeld."</p>
<p>Gastheer Oranje-Rood verloor van Uhlenhorst en zowel Kampong als Amsterdam moest het afleggen tegen finalist Rot-Weiss Köln. "De Nederlandse topclubs zijn gelijk aan de Duitse topclubs", meent Kooke, die benadrukt dat de favorieten elkaar gewoon al vroeg in het toernooi troffen.</p>
<p>"Ik denk niet dat het dramatisch is wat er nu gebeurt, maar opvallend is het natuurlijk wel", vervolgt Kooke, die niet ontkent dat de Nederlandse mannen wel een probleem hebben in het internationale hockey, waar het speelschema soms moordend is.</p>
<p>Voor de nieuw opgezette Pro League bijvoorbeeld reisden de hockeyers afgelopen winter tienduizenden kilometers om de wedstrijden te spelen. "Een algemeen probleem is er wel degelijk."</p>
<p>"Nederlandse internationals hebben nu te kampen met een soort chronische overbelasting", stelt Kooke. "Zo langzamerhand zitten ze aan het einde van hun krachten."</p>
<p>De hockeybond is achter de schermen druk in de weer om de topspelers te ontlasten. Dat heeft al geleid tot aanpassingen in het schema van de Pro League, wat enorm veel reistijd gaat schelen rond internationale wedstrijden.</p>
<p>"Deze eenmalige uitschakeling van drie Nederlandse clubs is het probleem niet", besluit Kooke. Sterker nog, volgens hem wordt er gefluisterd dat ze er ook stiekem wel de voordelen van inzien. "Kunnen ze een beetje bijkomen. Een beetje lucht krijgen."</p>
