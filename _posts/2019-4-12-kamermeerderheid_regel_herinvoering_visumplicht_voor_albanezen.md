---
layout: post
title: "Kamermeerderheid: regel herinvoering visumplicht voor Albanezen"
date: Fri, 12 Apr 2019 02:13:36 +0200
category: politiek
externe_link: "https://nos.nl/l/2280057"
feature_image: "https://nos.nl/data/image/2019/04/12/543014/1008x567.jpg"
---

<p>Een Kamermeerderheid wil dat het kabinet in Brussel gaat aandringen op herinvoering van een visumplicht voor Albanezen. Volgens de Kamer kunnen op die manier de criminele Albanese bendes worden bestreden.</p>
<p>De visumplicht is in 2010 afgeschaft voor Albanezen. Zeven jaar later drongen de politie en justitie in Amsterdam erop aan om die weer in te voeren. Ze signaleren dat Albanezen een sleutelrol spelen bij drugshandel en witwassen.</p>
<p>Het kabinet ziet een visumplicht niet zitten, omdat die kansloos zou zijn. Zo zijn de Europese Commissie en andere lidstaten tegen, zei politiek verslaggever Wilco Boom in Met het Oog Op Morgen op Radio 1.</p>
<h2>'Geen oorzakelijk verband'</h2>
<p>Minister Grapperhaus erkent dat er een probleem is met Albanese bendes. Volgens hem heeft Albanië echter net toegezegd actief mee te werken aan het opsporen van deze bendes. Bovendien staat volgens hem niet vast dat het afschaffen van de visumplicht de opkomst van de bendes heeft veroorzaakt.</p>
<p>"Maar die redenering overtuigde de Kamer niet", zei Boom. De Kamermeerderheid bestaat uit regeringspartijen CDA, VVD en ChristenUnie en oppositiepartijen PVV en SP.</p>
<p>Kamerlid Sietse Fritsma van de PVV ziet wel degelijk een verband tussen het afschaffen van de visumplicht en de groei van de criminaliteit. Hij gebruikte daarvoor registratiecijfers van Albanese verdachten die hij voorlas in het debat.</p>
<p>"Voor de visumvrijstelling waren het er ongeveer honderd. Na de visumvrijstelling van 2010 groeide dat in rap tempo naar 720 in 2016, naar 440 in 2017. Dus op zijn minst is dit gewoon vervijfvoudigd", zei Fritsma. "Hoe kan de minister volhouden dat er geen causaal verband is?"</p>
<p>Ook Minister Blok van Buitenlandse Zaken benadrukte dat een visumplicht onhaalbaar is. Albanië voldoet namelijk aan de Europese eisen die destijds aan de afschaffing zijn gesteld. Om die reden voelen andere landen en de Europese Commissie niets voor die herinvoering en daarom wil Blok het niet eens proberen.</p>
<h2>Noodremprocedure</h2>
<p>Maar dat viel niet goed in de Kamer, onder anderen bij Jasper van Dijk van de SP en Madeleine van Toorenburg van het CDA. "Ik vind het zeer teleurstellend dat de minister nu niet in staat is om juist tegen Europa te zeggen: 'Dit is ontwrichtend in Nederland. Ik vind dat we de noodremprocedure moeten toepassen.'", aldus Van Toorenburg.</p>
<p>Blok reageerde: "Maar mevrouw van Toorenburg weet dat een individueel land niet in zijn eentje de noodremprocedure kan afroepen. Dan hier suggereren dat dat wel zou kunnen, helpt denk ik niet."</p>
<p>Er ligt nu een motie waarin het kabinet de opdracht krijgt om die visumplicht in Brussel te gaan voorstellen. Volgens verslaggever Wilco Boom kan het kabinet zo'n motie naast zich neer leggen.</p>
<p>"Maar dat ligt in dit geval niet heel erg voor de hand, want er staan namen van drie van de vier regeringspartijen onder", zei Boom. "Dat maakt het natuurlijk moeilijk om nee te zeggen. Maar of dat nou betekent dat het kabinet nu heel enthousiast de boer op zal gaan voor die visumplicht dat durf ik niet te voorspellen."</p>
