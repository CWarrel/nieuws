---
layout: post
title: "Hoe duurzaam is een kledingstuk? D66 wil een Europees keurmerk"
date: Tue, 30 Apr 2019 20:38:01 +0200
category: binnenland
externe_link: "http://feeds.nos.nl/~r/nosnieuwsbinnenland/~3/HEZVJfpzBNo/2282747"
feature_image: "https://nos.nl/data/image/2019/04/30/547088/1008x567.jpg"
---

<p>Er bestaan al energielabels voor huizen, auto's en elektronica. Waarom dan geen label om aan te geven hoe duurzaam kledingstukken zijn? D66 wil dat op Europees niveau voor elkaar krijgen.</p>
<p>Tweede Kamerlid Jessica van Eijs heeft een motie ingediend om te onderzoeken hoeveel steun er in de Kamer is voor zo'n keurmerk. Van Eijs hekelt het gebrek aan transparantie in de kledingindustrie. "Als je in een elektronicazaak loopt, kun je direct zien hoe duurzaam een koelkast is aan de groene, oranje of rode kleur op het label. Maar in een kledingwinkel weet je als consument eigenlijk nooit waar je aan toe bent", zegt ze vandaag in het AD.</p>
<h2>Wildgroei</h2>
<p>Het idee om een Europees keurmerk in het leven te roepen is een "nobel streven", zegt Ashna Chhatta, die actief is als ethical fashion stylist en personal shopper. </p>
<p>"Maar de kledingindustrie is heel complex. Ik denk dat de overheid beter eerst kan onderzoeken hoe de keten transparanter kan worden gemaakt. Er is meer informatie nodig over de herkomst en productieomstandigheden van kledingstukken, dan pas kun je ze een duidelijk label meegeven."</p>
<p>Het probleem is ook niet dat er helemaal geen keurmerken zijn in de kledingindustrie. Door de toegenomen aandacht voor duurzame mode is er de laatste jaren juist een wildgroei aan labels en keurmerken ontstaan. Non-profitorganisaties en ook modebedrijven zelf geven met labels aan of producten bijvoorbeeld gemaakt zijn van biologisch katoen of dat de betrokken textielarbeiders een eerlijk loon gekregen hebben.</p>
<p>Dat maakt het voor de consument moeilijk om een bewuste keuze te maken tijdens het shoppen. Een T-shirt kan onder goede arbeidsomstandigheden gemaakt zijn, maar er is misschien wel heel veel water of een chemische stof gebruikt tijdens de productie. Hoe duurzaam is zo'n shirt dan?</p>
<p>Chhatta noemt het verwarrend als een label of keurmerk maar over één van de vele factoren gaat. "Want de consument gaat er wel op af. Die denkt goed bezig te zijn als er zo'n labeltje aan hangt." Een woordvoerder van D66 beaamt dat. "Er moet goed nagedacht worden welke factoren meewegen. Van de scores op verschillende factoren kun je een optelsom maken."</p>
<p>Over hoe zo'n Europees label eruit moet komen te zien geeft de motie van D66 geen duidelijkheid. "Het kan op het bestaande energielabel lijken, of je kunt iets maken dat lijkt op de internationale icoontjes voor wasinstructies die je in kleding vindt. Het moet in ieder geval in één oogopslag duidelijk zijn voor de consument", aldus de woordvoerder.</p>
<h2>'Minder kleding kopen'</h2>
<p>De motie van D66 is afgelopen donderdag al ingediend. Na het reces wordt erover gestemd. Als de motie wordt aangenomen, is de volgende stap dat de Nederlandse regering in de Europese Raad aandringt op de komst van een keurmerk voor kleding.</p>
<p>Chhatta moedigt het initiatief aan, maar liever ziet ze de overheid campagne voeren om consumenten te informeren over waar ze op moeten letten bij het winkelen. "Niet alleen op het milieuvriendelijke aspect, maar ook op het ethische aspect - een goede behandeling van mensen en dieren."</p>
<p>Uiteindelijk kan een campagne mensen zover krijgen dat ze minder kleding aanschaffen. "Want we zijn steeds meer gaan kopen - daar zit het echte probleem. Ik moedig mijn klanten echt aan om tijdloze stukken te kopen waar ze lang mee kunnen doen. Een label voor duurzame kleding is mooi, maar het gaat overproductie en het vele textielafval niet tegen."</p><img src="http://feeds.feedburner.com/~r/nosnieuwsbinnenland/~4/HEZVJfpzBNo" height="1" width="1" alt=""/>
