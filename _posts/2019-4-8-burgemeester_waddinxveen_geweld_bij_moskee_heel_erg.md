---
layout: post
title: "Burgemeester Waddinxveen: geweld bij moskee heel erg"
date: Mon, 08 Apr 2019 15:23:23 +0200
category: binnenland
externe_link: "https://www.telegraaf.nl/nieuws/3412169/burgemeester-waddinxveen-geweld-bij-moskee-heel-erg"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6b6ef84a-5a0c-11e9-8851-02d2fb1aa1d7.jpg"
---

<p class="intro">De burgemeester van Waddinxveen, Evert Jan Nieuwenhuis, zegt dat de mishandeling waarbij een 39-jarige vader en zijn 17-jarige zoon moskeegangers sloegen, niet in Waddinxveen thuishoort. Zaterdagavond werden de twee verdachten aangehouden in de buurt van de Al Hijra Moskee. Het duo was onder invloed van alcohol en bij de aanval raakte een man gewond, aldus de politie.</p> <p>„Ik vind het heel erg wat er is gebeurd”, reageert SGP’er Nieuwenhuis. „Ik keur elke vorm van geweld af. De politie heeft adequaat gereageerd, de verdachten zijn snel opgepakt. Het moskeebestuur heeft opgeroepen de rust te bewaren en daar sluiten we ons graag bij aan. De politie zoekt uit wat er zich die avond precies heeft afgespeeld. Dat wordt ook teruggekoppeld naar het moskeebestuur.”</p><p>Volgens het bestuur van de moskee was er sprake van schelden, dreigen en slaan. Er zijn bij de politie vier aangiftes binnengekomen naar aanleiding van het incident. Waarom vader en zoon het gemunt hadden op de moskeebezoekers is onduidelijk. Ze zouden volgens het AD een 15-jarige jongen zijn achtervolgd. De twee werden nog dezelfde avond thuis aangehouden, verhoord en weer vrijgelaten.</p><p>De Al Hijra Moskee werd in 1985 opgezet. Enkele honderden moslims met een Marokkaanse achtergrond zijn bij de moskee betrokken.</p>
