---
layout: post
title: "Dramatische generale Spurs voor Ajax-return"
date: Sat, 04 May 2019 15:46:00 +0200
categories: 
- sport 
- voetbal 
externe_link: "https://www.telegraaf.nl/sport/3537146/dramatische-generale-spurs-voor-ajax-return"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/480c9486-6e87-11e9-b144-0255c322e81b.jpg"
---

<p class="intro">Heung-min Son zal komende woensdag in ieder geval uitgerust zijn voor de return in de halve finale van de Champions League tegen Ajax. De Zuid-Koreaan pakte namens Tottenham zaterdagmiddag tegen Bournemouth direct rood. Tot overmaat van ramp verloren de Spurs naast de aanvaller ook invaller Foyth én de wedstrijd.</p> <p>Son keert in Amsterdam juist terug van een schorsing, die hij opliep in het tweeluik met Manchester City in de kwartfinale van het kampioenenbal.</p><p>Son liet zich gaan in de eerste helft nadat hij geprovoceerd werd. De Zuid-Koreaan duwde zijn opponent, iets wat leidsman Pawson niet door de beugel vond kunnen: direct rood. De Spurs moesten met tien man verder de eerste helft uitspelen.</p><p>Na rust gingen de gefrustreerde Tottenham-spelers - die veel kansen misten - nog een keer over de schreef. Juan Foyth verving Eric Dier, maar de allereerste actie van de Tottenham-invaller was er eentje die niet in de categorie ’slim’ gestopt zal worden. Met gestrekt been vloerde hij een Bournemouth-speler. Weer kon scheidsrechter Pawson maar één ding doen: een rode kaart trekken.</p><p>Zodoende moesten de Spurs met negen man verder. De ploeg van trainer Pochettino hield het heel lang vol, maar uitgerekend in de slotminuut ging het alsnog fout. Nathan Aké kopte namens de thuisclub de 1-0 tegen de touwen. Die tegenslag kwamen de Spurs niet meer te boven.</p><p>Tottenham staat nog derde met 70 punten, maar Chelsea (68), Arsenal (66) en Manchester United (65) kunnen passeren dan wel dichterbij komen. De eerste vier teams in de Premier League plaatsen zich voor de Champions League.</p>
