---
layout: post
title: "Grandioze Zonderland verovert voor derde keer Europese rekstoktitel"
date: Sun, 14 Apr 2019 16:03:23 +0200
category: sport
externe_link: "https://nos.nl/l/2280434"
feature_image: "https://nos.nl/data/image/2019/03/17/537518/1008x567.jpg"
---

<p>Epke Zonderland is voor de derde keer Europees kampioen op de rekstok geworden. De 32-jarige specialist turnde in het Poolse Szczecin een uiterst goede oefening en scoorde 15,266 punten.</p>
<p>Dat was een verbetering van zijn score waarmee hij vorig jaar in Doha de wereldtitel veroverde (15,100). Eerder pakte Zonderland EK-goud in 2011 (Berlijn) en 2014 (Sofia).</p>
<p>De lat werd hoog gelegd voor de Fries, in 2012 olympisch kampioen. Een van zijn grootste concurrenten, de Rus Artoer Dalalojan, was voor Zonderland aan de beurt en noteerde met een vlekkeloze oefening 14,800. Hij liet echter alleen losse vluchtelementen zien, maar de Nederlander moest wel alles uit de kast halen.</p>
<h2>Perfect uitgevoerd</h2>
<p>Zonderland koos voor een moeilijke oefening, bestaande uit twee keer twee vluchtelementen. Zowel de combinatie Cassina-Kovacs als de Kolman-Gaylord 2 voerde hij heel goed uit. Ook zijn afsprong was foutloos. De waardering voor zijn uitvoering (de zogheten E-score) was hoog: 8,466.</p>
<p>Zijn andere concurrent, de in 2017 wereldkampioen geworden Kroaat Tin Srbic, noteerde na Zonderland de uiteindelijk tweede score: 14,900. Het brons was voor Dalalojan.</p>
