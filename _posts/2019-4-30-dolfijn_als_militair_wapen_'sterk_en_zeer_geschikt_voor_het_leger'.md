---
layout: post
title: "Dolfijn als militair wapen? 'Sterk en zeer geschikt voor het leger'"
date: Tue, 30 Apr 2019 19:25:10 +0200
category: nieuws
externe_link: "https://nos.nl/l/2282738"
feature_image: "https://nos.nl/data/image/2019/04/29/546900/1008x567.jpg"
---

<p>De witte dolfijn die in Noorwegen is aangetroffen met een tuig om zijn nek, is zeer waarschijnlijk ingezet door de Russen. Dat zegt dolfijnenonderzoeker Ron Kastelein. "Er zijn drie militaire havens geopend in het noorden van Rusland en ze willen het hele gebied graag onder controle houden."</p>
<p>Voor Kastelein is het geen verrassing dat ze daar een witte beluga voor inzetten. De dieren zijn zeer intelligent en sociaal. "Deze beesten kunnen gebruikt worden om bijvoorbeeld kleefmijnen op te sporen. Ze zijn getraind om een apparaat vast te houden en zelfs torpedo's en mijnen mee te nemen. Ze zijn zeer makkelijk te trainen."</p>
<h2>Spionage</h2>
<p>Dat weten ze ook in het dolfinarium in Harderwijk. "Dolfijnen zijn hyperintelligent en je kunt ze echt van alles leren. Ze kunnen snel en diep duiken, ze kunnen zoeken en iets oppikken. Ze zijn zeker in staat tot spionage", zegt Jurriën Wouters van het dolfinarium.</p>
<p>Vissers ontdekten de tamme witte dolfijn vrijdag in wateren bij Ingøya, in het uiterste noorden van Noorwegen. Het dier hield zich dagenlang bij hen op en schuurde steeds langs de kiel van hun boot. Aan het tuig om zijn nek - met een label waarop 'Sint-Petersburg' stond - kon een onderwatercamera worden vastgemaakt.</p>
<p>De beluga is volgens Kastelein vooral zo geschikt voor militaire doeleinden omdat het een sociale en makkelijk te houden soort is. "Een sterke dolfijn en zeer geschikt voor het leger. De Russen zijn onlangs weer begonnen met een nieuw zee-zoogdierenprogramma, daar past de beluga in."</p>
<p>Ten tijde van de Koude Oorlog trainde de Sovjet-marine op de Krim dolfijnen in het opsporen van zeemijnen en andere objecten en het plaatsen van explosieven. Een Russische officier bevestigt in een interview met de Russische televisie, aldus de BBC, dat dolfijnen worden getraind voor oorlogsvoering. "Daar maken we geen geheim van", zei de officier.</p>
<p>De Amerikaanse marine heeft een vergelijkbaar trainingsprogramma. Op de basis in San Diego worden behalve dolfijnen ook zeeleeuwen opgeleid. Kastelein: "Ze kunnen verkennen, opsporen en terugbrengen."</p>
<p>Zoals deze dolfijn die onderzoek doet met een go-pro-camera:</p>
<p>Waarom de dolfijn in Noorwegen is aangetroffen verbaast de onderzoeker niet. "Je hebt alle typen dolfijnen - net als mensen - dus dit is waarschijnlijk een avontuurlijk en onderzoekend type. Hij is wel gevonden in een gebied waar beluga's voorkomen en omdat hij als getraind dier mensgericht is, is hij om vis gaan bedelen bij de vissers."</p>
