---
layout: post
title: "Rutte over CO2-woede Klaver: 'De man is helemaal in paniek over niets'"
date: Fri, 05 Apr 2019 15:55:44 +0200
category: politiek
externe_link: "https://nos.nl/l/2279150"
feature_image: "https://nos.nl/data/image/2019/04/05/541661/1008x567.jpg"
---

<p>Premier Rutte begrijpt niet waarom GroenLinks-leider Klaver zich de afgelopen dagen verontwaardigd en woedend heeft uitgelaten over de CO2-heffing van het kabinet. "De man is helemaal in paniek over niets", zei Rutte op zijn wekelijkse persconferentie.</p>
<p>Klaver was gisteravond te gast bij het tv-programma Jinek, waar hij bezwaar maakte tegen wat hij de CO2-heffing van het kabinet noemt. Rutte: "Maar er is nog helemaal niks besloten." Hij houdt het voor mogelijk dat de boosheid toneelspel van Klaver is.</p>
<p>De coalitiepartijen zijn volgens Rutte nog lang niet klaar met het uitwerken van de CO2-heffing. "Het is een enorme bak werk met heel veel technische aspecten. Het is niet zozeer politiek, maar ook technisch ingewikkeld."</p>
<p>De kans is groot dat het kabinet op 26 april geen definitief klimaatakkoord kan presenteren. "Ik acht het niet uitgesloten dat we een paar weken langer nodig hebben."</p>
<p>Op de vraag of hij de komende weken koffie gaat drinken met Klaver en PvdA-leider Asscher antwoordt Rutte dat dat niet veel zin heeft. "We weten wat zij willen, en we wachten op de doorrekeningen van hun plannen. Dat kan voor ons ook nog belangrijke informatie zijn."</p>
<p>Maar uiteindelijk moet de coalitie hier zelf "een ei over leggen" zegt Rutte. Dat dat meer tijd kost vindt hij niet erg, omdat het kabinet vindt dat kwaliteit boven snelheid moet gaan.</p>
<p>"Wat je wilt is dat er iets uitkomt dat 30 jaar meegaat", zegt hij. "En als we het slim doen halen we er ook nog heel veel economische groei uit. Maar dan moet je geen fouten maken zodat er aan het begin meteen banen verdwijnen."</p>
