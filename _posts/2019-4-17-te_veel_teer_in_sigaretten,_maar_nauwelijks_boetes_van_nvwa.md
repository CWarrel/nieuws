---
layout: post
title: "Te veel teer in sigaretten, maar nauwelijks boetes van NVWA"
date: Wed, 17 Apr 2019 06:36:09 +0200
category: nieuws
externe_link: "https://nos.nl/l/2280822"
feature_image: "https://nos.nl/data/image/2019/04/17/544252/1008x567.jpg"
---

<p>Vier op de tien sigaretten stoten bij tests te veel schadelijke stoffen uit, maar dat leidt bijna nooit tot boetes voor fabrikanten. Dat komt doordat er bij de test een marge geldt van 20 procent, meldt het AD.</p>
<p>Van de ruim honderd sigaretten die het RIVM in 2017 testte, voldeden 43 sigaretten niet aan de norm. In Nederland mag sigarettenrook niet meer dan 10 milligram teer, 1 mg nicotine en 10 mg koolmonoxide uitstoten. Alle sigarettenmerken gaven aan zich aan die regels te houden.</p>
<p>Slechts in één geval, bij het merk Lexington, werd een boete opgelegd. Dat blijkt uit documenten die vandaag gepubliceerd worden, na een verzoek via de Wet Openbaarheid van Bestuur. De Stichting Rookpreventie Jeugd deed dat verzoek bij de NVWA, die moet toezien op de naleving van de tabakswet.</p>
<h2>Camel, Lucky Strike</h2>
<p>Naast Lexington voldeden ook merken als Camel Original, Lucky Strike Original Red in de eerste RIVM-test niet aan de wettelijke normen. Soms werd tot bijna 30 procent meer teer uitgestoten dan toegestaan. Boetes bleven uit, omdat de waardes weliswaar buiten de normen vallen, maar niet buiten de marge. Voor teer en nicotine geldt een marge 20 procent, voor koolmonoxide 25 procent, laat een NVWA-woordvoerder weten aan het AD.</p>
