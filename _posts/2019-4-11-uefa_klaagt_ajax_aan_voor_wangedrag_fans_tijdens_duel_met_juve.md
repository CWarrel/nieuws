---
layout: post
title: "UEFA klaagt Ajax aan voor wangedrag fans tijdens duel met Juve"
date: Thu, 11 Apr 2019 18:30:31 +0200
category: sport
externe_link: "https://nos.nl/l/2280008"
feature_image: "https://nos.nl/data/image/2019/04/11/542925/1008x567.jpg"
---

<p>Ajax zal zich opnieuw bij de tuchtcommissie van de UEFA moeten verantwoorden voor het wangedrag van z'n aanhang. De club is aangeklaagd wegens het gooien van voorwerpen, ongeregeldheden onder het publiek en het blokkeren van trappen in het stadion tijdens het Champions League-duel met Juventus (1-1) van woensdag in Amsterdam.</p>
<p>Ook wordt de club aangerekend dat een fan te dicht in de buurt kwam van Juventus-speler Cristiano Ronaldo toen die zijn treffer in de 45ste minuut vierde. De strafzaak dient op 16 mei bij de Europese voetbalbond in Nyon.</p>
<h2>Al eerder bestraft</h2>
<p>De UEFA heeft Ajax dit seizoen al eerder op de korrel gehad voor misdragingen van fans bij wedstrijden in de Champions League. De Amsterdammers spekten de boetepot van de UEFA dit seizoen al met tienduizenden euro's.</p>
<p>Zo moesten de Amsterdammers na de thuiswedstrijd tegen Real Madrid in februari 19.000 euro boete betalen vanwege het afsteken van vuurwerk tijdens de wedstrijd, het gooien van voorwerpen op het veld en het gebruik van een illegaal spandoek.</p>
<p>Ook na de return in Madrid kwam Ajax ervanaf met een boete, toen Ajax-supporters een veiligheidsnet in het stadion hadden vernield om vervolgens voorwerpen op het veld te gooien.</p>
<h2>Uitduel zonder fans</h2>
<p>Die boete van 23.000 euro zorgde voor opluchting in Amsterdam, omdat de club nog een voorwaardelijke straf had staan van een uitduel zonder publiek (na de wedstrijd Benfica-Ajax van dit seizoen) en er gevreesd werd dat de eigen aanhang niet mee zou mogen naar Turijn, waar volgende week de return in de kwartfinales van de Champions League tegen Juventus wordt afgewerkt.</p>
