---
layout: post
title: "Sterke Alaphilippe troeft Fuglsang af en wint opnieuw Waalse Pijl"
date: Wed, 24 Apr 2019 16:29:20 +0200
categories: 
- sport 
- wielrennen 
externe_link: "https://nos.nl/l/2281869"
feature_image: "https://nos.nl/data/image/2019/04/24/545779/1008x567.jpg"
---

<p>Julian Alaphilippe heeft voor de tweede keer op een rij de Waalse Pijl op zijn naam geschreven. De Fransman klopte op de finish van de wielerklassieker de Deen Jakob Fuglsang na een man-tegen-man-gevecht.</p>
<p>Diego Ulissi ging op zes seconden als derde over de meet. Bauke Mollema was op de zesde plaats de beste Nederlander.</p>
<p>Het betekende voor Alaphilippe na Strade Bianche en Milaan-Sanremo opnieuw een overwinning van formaat in dit voorjaar.</p>
<p>Zonder diens kwelgeest Mathieu van der Poel aan de start loerde alles en iedereen naar Alaphilippe. De 26-jarige Fransman werd door Dries Devenyns en Enric Mas in een zetel aan de voet van de Muur afgeleverd, waarna de finale kon beginnen.</p>
<p>De toppers hielden zich lang gedeisd. De sterke Fuglsang was de eerste die het probeerde en alleen Alaphilippe kon de Deen volgen. De Fransman moest het uit zijn tenen halen, maar won de sprint.</p>
<h2>Bouwman geeft koers kleur</h2>
<p>De eerste uren kregen wat kleur door een vluchtgroep met daarin Koen Bouwman. De Jumbo-renner behoorde tot de sterkere vluchters, maar op de voorlaatste klim van de Muur werd ook hij ingerekend.</p>
<p>Op dat moment, op 30 kilometer van de meet, reed een veelbelovende groep weg met toppers als Maximilian Schachmann, Tim Wellens, Mas, Tom-Jelte Slagter en Wout Poels.</p>
<p>Vijfvoudig winnaar Alejandro Valverde was niet mee, dus zorgde de Movistar-ploeg snel voor de hergroepering. Het tempo ging omhoog en dat zorgde ook voor slachtoffers.</p>
<p>Peter Sagan en Daniel Martin konden niet volgen en Domenico Pozzovivo, Adam Yates en Roman Kreuziger kwamen hard ten val.</p>
<p>Matej Mohoric en Tomasz Marczynski probeerden weg te komen, maar de finale begon pas, zoals zo vaak, aan de voet van de Muur. Daar was Alaphilippe de beste.</p>
<p>Eerder op de dag won Anna van der Breggen voor de vijfde keer op een rij de Waalse Pijl. Bekijk hieronder de beelden.</p>
