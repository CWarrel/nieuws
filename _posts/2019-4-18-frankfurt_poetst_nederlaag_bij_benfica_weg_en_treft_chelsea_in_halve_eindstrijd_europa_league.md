---
layout: post
title: "Frankfurt poetst nederlaag bij Benfica weg en treft Chelsea in halve eindstrijd Europa League"
date: Thu, 18 Apr 2019 22:56:02 +0200
category: sport
externe_link: "https://nos.nl/l/2281090"
feature_image: "https://nos.nl/data/image/2019/04/18/544640/1008x567.jpg"
---

<p>Eintracht Frankfurt en Chelsea hebben zich geplaatst voor de halve finales van de Europa League. Frankfurt verloor vorige week nog met 4-2 bij Benfica, maar werkte die nederlaag weg. Het won in eigen huis met 2-0.</p>
<p>Chelsea rekende af met Slavia Praag, dat zich van zijn beste kant liet zien op Stamford Bridge. De Tsjechen kwamen na een 4-1 achterstand in de rust terug tot 4-3, maar hadden nog twee doelpunten moeten maken voor een plek bij de laatste vier.</p>
<h2>Frankfurt knokt zich terug</h2>
<p>Eintracht leek een week geleden kansloos voor de halve finales toen het met tien man tegen een 4-1 achterstand aankeek in Lissabon, maar door de 4-2 van Gonçalo Paciência mochten de Duitsers toch hoop houden.</p>
<p>De thuisploeg ging donderdagavond meteen op jacht naar de noodzakelijke doelpunten en een groot overwicht leverde na een dik half uur de 1-0 op van Filip Kostic. Frankfurt had wel geluk dat er geen VAR was, die zou wegens buitenspel ongetwijfeld hebben ingegrepen.</p>
<p>Benfica begon sterk aan de tweede helft en Haris Seferovic was met het hoofd dicht bij de 1-1. Gaandeweg namen de Duitsers het heft echter weer in handen en na ruim een uur schoot Sebastian Rode de 2-0 binnen, een stand waarmee Eintracht op dat moment virtueel in de halve finales stond.</p>
<p>Daarop volgde een Portugees offensief dat in de slotfase nog bijna succes had: Eduardo Salvio schoot via de vingers van doelman Kevin Trapp nog op de paal, maar Frankfurt capituleerde niet. Voor het eerst in 39 jaar staat Eintracht weer in de halve finales van een Europees toernooi.</p>
<p>Jetro Willems kwam aan Duitse zijde in blessuretijd nog in het veld, Jonathan de Guzman zat het hele duel op de bank.</p>
<h2>Weer veel goals in korte tijd</h2>
<p>In Londen nam Chelsea het op tegen Slavia Praag en de Londenaren hadden hun zaakjes goed op orde na de 1-0 winst vorige week in Tsjechië. De return verliep echter curieus.</p>
<p>Waar Manchester City en Tottenham Hotspur woensdag vijf keer scoorden in 21 minuten in de Champions League, deden Chelsea en Slavia er donderdag zes minuten langer over.</p>
<p>De gevierde man aan de zijde van Chelsea was Pedro. Hij was bij alle doelpunten van de Londenaren betrokken. Pedro maakte na vijf minuten de 1-0 na een een-tweetje met Cesar Azpilicueta en gleed even later de bal tegen de paal waarna die via het hoofd van Slavia's Simon Deli op knullige wijze alsnog in het doel belandde.</p>
<p>Vervolgens gaf Pedro de assist bij Olivier Girouds 3-0 en wist hij binnen het half uur nogmaals te scoren na een een-twee met Giroud. Vlak daarvoor had Soucek namens Slavia ook nog gescoord, met een fenomenale kopbal zette hij de 3-1 op het scorebord. </p>
<p>Na twee goals van Petr Sevcík, kort na rust, hield Chelsea vervolgens bibberend stand.</p>
<h2>Arsenal en Valencia ook door</h2>
<p>De andere halve finale in de Europa League gaat tussen Arsenal en Valencia. De eerste wedstrijden worden gespeeld op donderdag 2 mei. De returns zijn een week later, op donderdag 9 mei.</p>
<p>Bekijk hieronder de statistieken bij Eintracht Frankfurt-Benfica:</p>
<p>Bekijk hieronder de statistieken bij Chelsea-Slavia Praag:</p>
