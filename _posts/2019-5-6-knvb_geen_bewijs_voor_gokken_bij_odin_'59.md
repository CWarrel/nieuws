---
layout: post
title: "KNVB: geen bewijs voor gokken bij Odin '59"
date: Mon, 06 May 2019 16:04:43 +0200
category: sport
externe_link: "https://nos.nl/l/2283478"
feature_image: "https://nos.nl/data/image/2018/10/31/510026/1008x567.jpg"
---

<p>Voetbalbond KNVB heeft geen bewijs kunnen vinden dat de voetballers van amateurclub Odin'59 rond de bekerwedstrijden tegen FC Lisse (1-0 winst) en FC Emmen (3-1 winst) hebben gegokt op hun eigen wedstrijden.</p>
<p>Rond die wedstrijden, in december vorig jaar, kwamen er berichten naar buiten dat spelers van Odin '59 geld zouden hebben ingezet op winst voor hun ploeg. Dit is zowel in het amateurvoetbal als in het betaalde voetbal verboden.</p>
<p>De integriteitseenheid van de KNVB startte vervolgens een onderzoek naar aanleiding van een reportage in Nieuwsuur, waarin te zien was dat de spelers na afloop van de wedstrijd tegen FC Emmen juichen, het vervolgens een tijd stil is, er daarna opnieuw gejuich klinkt en er bedragen worden genoemd. </p>
<p>Uit het onderzoek, op verzoek van de onafhankelijk aanklager, zijn dus geen onrechtmatigheden naar voren gekomen, zo blijkt nu. De voetbalbond meldt dat vanwege het uitblijven van bewijs eventuele tuchtrechtelijke stappen tegen Odin'59 uitblijven.</p>
<p>De club werd uiteindelijk uitgeschakeld in de achtste finales van het bekertoernooi door sc Heerenveen.</p>
