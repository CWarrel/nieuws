---
layout: post
title: "Tratnik snoept Giro-favoriet Roglic proloogzege af in Romandië"
date: Tue, 30 Apr 2019 17:58:04 +0200
category: sport
externe_link: "https://nos.nl/l/2282718"
feature_image: "https://nos.nl/data/image/2019/04/30/547041/1008x567.jpg"
---

<p>Wielrenner Jan Tratnik (Bahrain-Merida) heeft de proloog van de Ronde van Romandië gewonnen. De nationaal kampioen van Slovenië klokte in de straten van Neuchâtel na 3,9 kilometer een tijd van 5.06,79 en was daarmee slechts 0,38 sneller dan landgenoot Primoz Roglic, de eindwinnaar van vorig jaar.</p>
<p>De renner van Jumbo-Visma is een van de grote favorieten voor de eindzege in de Giro d'Italia, die volgende week zaterdag begint in Bologna. Roglic was op zijn beurt maar 0,32 sneller dan Tom Bohli (UAE-Emirates), die in 2018 tweede werd in de proloog in Romandië.</p>
<p>Tour-winnaar Geraint Thomas werd vijfde. Hij en zijn ploeggenoten van het voormalige Team Sky reden voor het eerst met de naam van de nieuwe sponsor op het shirt. Vanaf 1 mei neemt het Britse chemiebedrijf Ineos de sponsoring van de wielerploeg Sky officieel over.</p>
<p>Steven Kruijswijk, die zich dit jaar richt op een goed klassement in de Tour de France, gaf acht seconden toe op Tratnik en was op plaats 21 de beste Nederlander.</p>
<h2>Werelduurrecordhouder onderuit</h2>
<p>Victor Campenaerts werd vooraf gezien als één van de favorieten voor de ritzege. De Belg, die onlangs het werelduurecord op zijn naam zette, ging al als zesde van start, maar gleed in één van de vele bochten onderuit en was op slag kansloos.</p>
