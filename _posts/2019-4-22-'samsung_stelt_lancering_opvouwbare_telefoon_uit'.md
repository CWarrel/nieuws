---
layout: post
title: "'Samsung stelt lancering opvouwbare telefoon uit'"
date: Mon, 22 Apr 2019 18:43:05 +0200
category: nieuws
externe_link: "https://nos.nl/l/2281596"
feature_image: "https://nos.nl/data/image/2019/04/22/545415/1008x567.jpg"
---

<p>Samsung stelt de lancering van zijn opvouwbare telefoon uit, meldt The Wall Street Journal op basis van bronnen. Aanleiding zouden de problemen zijn die recensenten ondervonden met hun test-exemplaren.</p>
<p>De lancering van de Galaxy Fold, Samsungs eerste opvouwbare toestel, staat in de Verenigde Staten gepland voor komende vrijdag. Maar volgens de krant wordt dat zeker een paar weken later. Ook de datum van de Europese lancering, volgens planning begin mei, is daardoor onzeker.</p>
<p>De Zuid-Koreaanse telefoonmaker geeft tegen The Wall Street Journal geen commentaar op het nieuws. Eerder, toen de problemen met het toestel aan het licht kwamen, zei het bedrijf nog dat de lancering gewoon zou doorgaan.</p>
<h2>Beschermlaag</h2>
<p>Met het toestel, dat bijna 2000 euro gaat kosten, probeert Samsung na het debacle met de Galaxy Note 7 weer prestige op te bouwen. Maar verschillende journalisten die een recensie-exemplaar van het toestel kregen, hadden vorige week kritiek.</p>
<p>Zo vernielden meerdere recensenten de telefoon onbedoeld omdat ze de plastic bovenlaag weghaalden, zoals bij reguliere smartphones wel mag. Daarover zei Samsung in een reactie dat het klanten duidelijke waarschuwingen zou gaan meegeven. Maar ook door andere oorzaken bleken Fold-schermen kapot te gaan.</p>
<p>Het WSJ-artikel over het uitstel van de lancering volgt enkele uren nadat Samsung had bekendgemaakt dat het twee media-evenementen over de Galaxy Fold, in Shanghai en Hongkong, heeft geschrapt. Een reden daarvoor werd niet gegeven.</p>
