---
layout: post
title: "'Dat Ajax nu dit niveau heeft, verbaast mij niet'"
date: Tue, 07 May 2019 06:46:29 +0200
category: sport
externe_link: "https://nos.nl/l/2283532"
feature_image: "https://nos.nl/data/image/2019/05/07/548302/1008x567.jpg"
---

<p>Nu met de verovering van de KNVB-beker de eerste prijs sinds 2014 een feit is en woensdagavond de return in de halve finales van de Champions League tegen Tottenham Hotspur wacht, zijn alle ogen op Ajax gericht. Ook in het Sportforum op NPO Radio 1 is het Amsterdamse voetbalsprookje het voornaamste gespreksthema.</p>
<p>Over de bekerfinale tegen Willem II zijn forumleden Willem Vissers, Theo Reitsma en Frank Snoeks het snel eens. De Tilburgers begonnen prima aan het duel, maar uiteindelijk was Ajax gewoon te sterk.</p>
<p>"Ik vind dat Willem II het heel goed gedaan heeft in de eerste 35 minuten", zegt Snoeks. "Dat ze speelden zoals ze moesten spelen om een kans te maken. In die fase moet je een goal maken, dat had gekund, maar het is niet gebeurd."</p>
<h2>'Positieve invloed'</h2>
<p>Na de 2-0 was het beslist, zegt Vissers. "Willem II-trainer Adrie Koster probeerde nog wat door te wisselen, maar twaalf aanjagers waren nog niet genoeg geweest. Ajax was gewoon te sterk."</p>
<p>Voor Ten Hag was het zijn eerste prijs als trainer en voor veel spelers was het eveneens het eerste serieuze zilverwerk. Het winnen van de beker is volgens Snoeks belangrijk met het oog op de komende wedstrijden. "Dit heeft veel positieve invloed. Winnen geeft zelfvertrouwen en energie."</p>
<p>Na de bekerwinst zijn de Amsterdamse gedachten weer gericht op de Champions League. De forumleden verwachten in de return tegen Tottenham Hotspur een fysieke strijd. "Daar liggen de kansen voor Tottenham, je moet Ajax aanpakken", zegt Reitsma. "Willem II deed dat het in klein." Vissers valt hem bij: "En FC Groningen deed dat ook een paar weken geleden."</p>
<h2>'Niveau Ajax verbaast mij niet'</h2>
<p>Reitsma is overigens niet verbaasd dat Ajax is gekomen waar het nu staat. "Ajax stond in de finale van de Europa League en daarna zijn er alleen maar goede ontwikkelingen geweest. Dat Ajax nu dit niveau heeft, verbaast mij niet. Het hosanna-gevoel over dat Ajax grote clubs verslaat, dat heb ik niet. Het ligt in de mogelijkheden van Ajax."</p>
<p>In het Sportforum bespreken drie gasten iedere maandagavond van 21.30 uur tot 23.00 uur in Langs de Lijn En Omstreken op NPO Radio 1 de gebeurtenissen van de voorgaande sportweek.</p>
<p>Dit keer waren oud-NOS-commentator Theo Reitsma, de Volkskrant-journalist Willem Vissers en NOS-commentator Franks Snoeks te gast.</p>
<p>Het Sportforum is in zijn geheel hier (podcast) en via NPO Radio 1 Gemist terug te luisteren.</p>
<p>Er kwam in het Sportforum meer ter tafel dan alleen Ajax. Deze week besloot het internationaal sporttribunaal CAS dat de internationale atletiekfederatie IAAF een testosteronlimiet mag instellen voor atletes op de 400, 800 en 1.500 meter. Aanleiding was de zaak die door de Zuid-Afrikaanse atlete Caster Semenya was aangespannen.</p>
<p>Semenya maakt drie keer zoveel testosteron aan als een gemiddelde vrouw, waardoor ze volgens haar concurrenten en tal van officials een onrechtmatig voordeel heeft tijdens wedstrijden. Ze is door de uitspraak van het IAAF nu verplicht om medicijnen te nemen om haar hormoonspiegel te verlagen.</p>
<h2>'CAS heeft een punt'</h2>
<p>Vissers schreef een column over de kwestie, waarin hij zegt de uitspraak te begrijpen. "In het oordeel staat dat Semenya een X- en een Y-chromosoom heeft. Dus qua chromosomen is ze een man. Ik denk dat het besluit van het CAS wel te billijken is."</p>
<p>Snoeks vindt de hele discussie vernederend voor Semenya. "Dit gaat over de definitie van een man of een vrouw. Het verschil zit 'm volgens mij in de geslachtsdelen. Ze is dus een vrouw, die geboren is zoals ze geboren is. Niemand is gelijk. Ook bij mannen zitten er verschillen in testosteronspiegels. Dat is dan ook niet eerlijk."</p>
