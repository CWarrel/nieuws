---
layout: post
title: "Van der Poel wint Gold Race op weergaloze wijze"
date: Sun, 21 Apr 2019 17:08:59 +0200
category: sport
externe_link: "https://nos.nl/l/2281452"
feature_image: "https://nos.nl/data/image/2019/04/21/545169/1008x567.jpg"
---

<p>Mathieu van der Poel heeft op weergaloze wijze de 54ste editie van de Amstel Gold Race op zijn naam geschreven. In het laatste uur leek het erop alsof niemand anders dan Julian Alaphilippe de race zou kunnen winnen. In een knotsgekke laatste kilometer ging echter de hele koers op zijn kop.</p>
<p>Na 220 kilometer aan heuveltjes en bochtjes was opende Van der Poel het bal. De 24-jarige alleskunner, die dit voorjaar al zoveel moois liet zien, ging ervandoor op de Gulperberg. De kopman van Corendon hoopte op een sterke kopgroep, maar kreeg alleen Gorka Izagirre met zich mee.</p>
<p>De Spaanse kampioen bleek een blok aan het been. Van der Poel moest het meeste werk doen en zag enkele kilometers later het peloton weer langszij komen.</p>
<p>En terwijl de publieksfavoriet in het peloton aan het herstellen was, liet Alaphilippe op de Eyserbosweg zijn spierballen zien.</p>
<p>De Fransman sprong weg en kreeg wel een prettige compagnon mee: Jakob Fuglsang is een van de sterkste renners van het peloton. De Deen kan alleen totaal niet sprinten, maar dat belette hem niet volop mee te werken met de snelle Fransman. Onder het mom van: tweede is ook mooi.</p>
<p>Michal Kiwatkowski en Matteo Trentin hoopten het gaatje te overbruggen en kwamen tot op zes seconden. Maar steeds als de koplopers de achtervolgers zagen naderen, gaf Fuglsang er weer een flinke snok aan. Alaphilippe lachte in zijn vuistje.</p>
