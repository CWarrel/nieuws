---
layout: post
title: "Suárez terug op de plek die hem dierbaar is: 'Ik zal me inhouden'"
date: Tue, 07 May 2019 07:42:09 +0200
category: sport
externe_link: "https://nos.nl/l/2283545"
feature_image: "https://nos.nl/data/image/2019/05/07/548309/1008x567.jpg"
---

<p>Luis Suárez keert dinsdagavond als vedette van Barcelona terug op de plek die hem altijd dierbaar is gebleven. "Ik heb al het respect van de wereld voor de Liverpool-fans. De manier waarop ik vorige week in Camp Nou juichte, zal niet op Anfield gebeuren. Ik zal me inhouden"</p>
<p>Suárez haalde tijdens de persconferentie voorafgaand aan de confrontatie met Liverpool in de Champions League ogenschijnlijk stoïcijns herinneringen op aan zijn succesvolle jaren op Anfield, maar uit zijn woorden spreekt nog steeds veel waardering voor 'the Reds'.</p>
<h2>'Mijn dochter kent alle supportersliedjes'</h2>
<p>"De club heeft van mij de speler gemaakt die ik nu bij Barcelona ben. Mijn dochter is hier opgegroeid en zij kent nog alle supportersliedjes van Liverpool uit haar hoofd. Het was een grote eer om aanvoerder van deze club te mogen zijn", sprak de 32-jarige Uruguayaan zijn dankbaarheid uit.</p>
<p>Suárez verruilde in januari 2011 Ajax voor Liverpool, waar de supporters de extravagante aanvaller vrijwel direct in de armen sloten. Spelen op Anfield werd voor de aanvaller iets speciaals.</p>
<p>"Het voelde altijd alsof je een extra speler erbij had", zegt Suárez. "De fans maakten altijd zoveel lawaai. Ook al speelde je bijvoorbeeld tegen een club uit de vijfde divisie, door de fans raakte je altijd gemotiveerd."</p>
<p>De Uruguayaan verwacht dat hij dinsdagavond met gemengde gevoelens zal worden ontvangen door de supporters van Liverpool, maar is ervan overtuigd dat het wederzijdse respect zal overheersen. "Zij weten wat ik hier heb gepresteerd en hoe hard ik voor de club heb gewerkt. Ik denk dat er meer applaus dan gefluit zal zijn."</p>
<p>Barcelona won de eerste wedstrijd in Camp Nou geflatteerd met 3-0. Suárez beseft dat hij en zijn teamgenoten vorige week goed zijn weggekomen. "Het resultaat van die wedstrijd vertelde niet het hele verhaal." </p>
<p>"Liverpool creëerde heel veel kansen, we speelden niet voor niets tegen een ploeg die vorig jaar in de finale stond."</p>
<h2>Suárez op z'n hoede voor comeback</h2>
<p>"We zullen dinsdagavond op onze tellen moeten passen", vervolgt Suárez. "We speelden vorige week met Barcelona een van onze beste wedstrijden van het seizoen, maar desondanks kreeg Liverpool genoeg kansen om te scoren."</p>
<p>En Suárez heeft nog een reden om op zijn hoede te zijn. Hij werd vorig seizoen met Barcelona in de kwartfinales verrassend uitgeschakeld door AS Roma, dat toen een 4-1 achterstand ongedaan maakte door thuis met 3-0 te winnen.</p>
<p>"Dat deed heel veel pijn."</p>
