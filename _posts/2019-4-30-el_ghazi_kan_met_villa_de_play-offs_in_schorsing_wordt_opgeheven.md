---
layout: post
title: "El Ghazi kan met Villa de play-offs in: schorsing wordt opgeheven"
date: Tue, 30 Apr 2019 22:55:21 +0200
category: sport
externe_link: "https://nos.nl/l/2282757"
feature_image: "https://nos.nl/data/image/2019/04/30/547119/1008x567.jpg"
---

<p>Anwar El Ghazi hoeft bij Aston Villa toch geen wedstrijd te missen in de play-offs voor promotie naar de Premier League. De schorsing die de Nederlandse aanvaller kreeg voor zijn rode kaart tegen Leeds United (1-1), is opgeheven.</p>
<p>De oud-Ajacied probeerde zich zondag tijdens die wedstrijd los te rukken uit een duel met Patrick Bamford. De Leeds-speler leek in het gezicht geraakt te worden en stortte ter aarde, maar videobeelden hebben uitgewezen dat van gemeen spel van El Ghazi geen sprake was. Daarop is zijn rode kaart geseponeerd.</p>
<p>Het onderzoek richt zich nu verder op Bamford, die wordt beschuldigd van vals spel.</p>
<p>Het opstootje tussen El Ghazi en Bamford ontstond nadat El Ghazi werd vastgepakt in het tumult dat ontstond na de openingstreffer van Leeds. Terwijl Villa-speler Jonathan Kodjia geblesseerd op de grond lag, ging Leeds-speler Mateusz Klich er met de bal vandoor en scoorde. Leeds-manager Marcelo Bielsa was vervolgens zo sportief om daarna de 1-1 toe te staan.</p>
<h2>Villa zeker van vijfde plaats</h2>
<p>Normaal gesproken zou El Ghazi voor drie duels zijn geschorst en had hij de laatste reguliere competitieduels en het begin van de play-offs gemist. Villa is in het Championship zeker van de vijfde plaats en verloor niet een keer met El Ghazi in de basis. Hij was in 31 duels ook goed voor vijf goals en zes assists.</p>
<p>Norwich City en Sheffield United, de nummers een en twee, promoveren direct naar de Premier League.</p>
