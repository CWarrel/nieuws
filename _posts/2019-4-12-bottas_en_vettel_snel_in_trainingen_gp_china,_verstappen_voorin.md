---
layout: post
title: "Bottas en Vettel snel in trainingen GP China, Verstappen voorin"
date: Fri, 12 Apr 2019 07:21:28 +0200
category: sport
externe_link: "https://nos.nl/l/2280071"
feature_image: "https://nos.nl/data/image/2019/04/12/543040/1008x567.jpg"
---

<p>Valtteri Bottas heeft de tweede training voor de Grand Prix van China naar zijn hand gezet. De leider in het wereldkampioenschap noteerde in Shanghai met zijn Mercedes een tijd van 1.33,330. Daarmee was de Fin een fractie sneller dan Sebastian Vettel, die in zijn Ferrari 0,027 seconde toegaf.</p>
<p>Max Verstappen leek een uitstekende eerste trainingsdag af te werken, met de vierde en derde tijd. Aan het einde van de sessies gaf de Red Bull-coureur aan wel wat probleempjes te zijn tegengekomen. In de ochtendsessie leverde hij bijna een halve seconde in bij Sebastian Vettel, die met 1.33,911 iedereen te snel af was.</p>
<p>In de middagsessie bleef de Nederlander veel dichter in de buurt van Bottas en Vettel. Op Bottas, vijfde in de eerste training, gaf hij 0,221 seconde toe. De Red Bull-coureur vroeg wel wat advies bij het schakelen. Helemaal tevreden was de nummer drie uit het WK-klassement niet over de bolide.</p>
<h2>Problemen Leclerc</h2>
<p>Waar Vettel zonder problemen snelle ronden liet zien, had zijn teamgenoot Charles Leclerc wel wat problemen. De Monegask, twee weken geleden derde in de GP van Bahrein, stond lange tijd binnen door problemen met het koelsysteem. Ferrari liet weten dat men zich binnen het team geen zorgen maakt over de bolide van Leclerc.</p>
<p>Ferrari was de dag sterk begonnen in Shanghai, waar zondag de 1000ste GP tellend voor het WK wordt gereden. Vettel, die een teleurstellende seizoenstart achter de rug heeft, stuurde zijn Ferrari in de eerste oefensessie naar een rondetijd van 1.33,911. Daar kwam niemand aan. Hij hoefde er niet eens de softband voor te gebruiken.</p>
<p>Vettel bleef in de eerste training Lewis Hamilton (Mercedes, 1.34,118) ruim twee tienden voor. Leclerc noteerde de derde tijd. Hij leverde een kwart tel in ten opzichte van Vettel. In de tweede sessie richtte de Duitser zich vooral op de racesimulatie.</p>
<h2>Gasly valt weer tegen</h2>
<p>Pierre Gasly maakte ook op de eerste dag in Shanghai weinig indruk in de Red Bull. De teamgenoot van Verstappen was met 1.35,427 in de eerste training een seconde langzamer dan de Nederlander. Gasly reed wel met een band met een hardere compound. In de tweede sessie was het gat met zijn Nederlandse teamgenoot negen tienden.</p>
