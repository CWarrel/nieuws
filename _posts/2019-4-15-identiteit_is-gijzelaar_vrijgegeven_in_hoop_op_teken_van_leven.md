---
layout: post
title: "Identiteit IS-gijzelaar vrijgegeven in hoop op teken van leven"
date: Mon, 15 Apr 2019 08:25:56 +0200
category: nieuws
externe_link: "https://nos.nl/l/2280534"
feature_image: "https://nos.nl/data/image/2019/04/15/543779/1008x567.jpg"
---

<p>Het Rode Kruis heeft de identiteit bekendgemaakt van een medewerker die 5,5 jaar geleden werd ontvoerd in Syrië. Nu het kalifaat van Islamitische Staat in dat land is ingestort, groeit de hoop dat de Nieuw-Zeelandse Louisa Akavi (62) kan worden bevrijd. De gijzeling is de langste uit de 156-jarige geschiedenis van de hulporganisatie.</p>
<p>Akavi werd in oktober 2013 ontvoerd met zes andere hulpverleners toen ze medicijnen brachten naar de stad Idlib. Vier collega's werden een dag later vrijgelaten, maar zij en twee chauffeurs bleven vermist. Om de kans op redding te vergroten, werden details uit de media gehouden.</p>
<p>Van de beide Syrische mannen is sinds hun kidnap niets meer vernomen, maar in de loop der jaren was er af en toe bewijs dat Akavi nog leeft. In de zomer van 2014 kreeg het Rode Kruis een video van haar ontvoerders als bewijs dat Akavi nog in leven was. IS vroeg tonnen losgeld en de vrijlating van strijders in ruil voor haar vrijheid.</p>
<h2>Aan het werk</h2>
<p>Een jaar later werd ze vastgehouden met de Amerikaanse hulpverlener Kayla Mueller (die later omkwam bij gevechten) en enkele jezidi-meisjes, meldden de tieners na hun ontsnapping. Eind vorig jaar zagen ooggetuigen haar aan het werk in een ziekenhuis in een van de laatste resten van het kalifaat.</p>
<p>"Dit was ongelofelijk nieuws", zegt een woordvoerder van het Rode Kruis. "We hadden mogelijk een locatie, blijkbaar was ze nog in leven en ze deed waar ze voor opgeleid was: medische zorg verlenen in conflictgebied." Het Rode Kruis deelt haar identiteit nu omdat het een precair moment is: de val van het kalifaat kan haar vrijheid betekenen, maar zou ook juist sporen kunnen uitwissen.</p>
<h2>Onthoofdingen</h2>
<p>IS ontvoerde in totaal zeker 23 westerse hulpverleners en journalisten. Veel daarvan kwamen vrij na onderhandelingen met IS, maar de terreurorganisatie onthoofdde ook gevangenen uit onder meer de VS, Groot-Brittannië, Japan en Frankrijk voor propagandafilms. Het lot van de Britse journalist John Cantlie en de Italiaanse priester Paolo Dall'Oglio werd ook na de val van het kalifaat niet duidelijk.</p>
<p>Akavi's familie bracht eenmalig een oproep naar buiten nu haar naam is gepubliceerd. "We missen Louisa heel erg. We houden van haar, we willen dat ze thuiskomt. Voor haar veiligheid en omdat dit een moeilijke tijd is, vragen we de media onze privacy te respecteren."</p>
