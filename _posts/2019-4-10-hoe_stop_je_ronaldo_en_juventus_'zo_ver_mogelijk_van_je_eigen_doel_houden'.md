---
layout: post
title: "Hoe stop je Ronaldo en Juventus? 'Zo ver mogelijk van je eigen doel houden'"
date: Wed, 10 Apr 2019 06:07:29 +0200
categories: 
- sport 
- voetbal 
feature_image: "https://nos.nl/data/image/2019/04/10/542599/1008x567.jpg"
---

<p>Speelt hij wel of speelt hij niet? Het was een race tegen de klok voor Cristiano Ronaldo, die de afgelopen weken geveld was door een spierblessure, maar de Portugese vedette is fit voor het eerste kwartfinaleduel in de Champions League met Ajax.</p>
<p>Hoe stop je Juventus en Ronaldo af? "Druk zetten, met lef spelen en Ronaldo zo ver mogelijk van je eigen doel houden", adviseert Oranje-middenvelder Marten de Roon. En hij kan het weten, want eind januari won hij met Atalanta Bergamo in de Coppa Italia met liefst 3-0 van Juventus en Ronaldo.</p>
<h2>Overrompelen</h2>
<p>"Wij hebben toen geprobeerd Juventus te overrompelen, door druk te zetten, op grote delen van het veld een-op-een te spelen en risico te nemen", vertelt De Roon. "Daar kwam na ruim een half uur ook onze eerste goal uit. We veroverden de bal en hadden een vrije doorgang naar het doel."</p>
<p>In de Serie A wist Juventus ook niet van de club van De Roon en Hans Hateboer te winnen. In december werd het 2-2, met een geblesseerde De Roon op de tribune in Bergamo. Ronaldo begon op de bank, viel na ruim een uur in en kopte even later meteen de gelijkmaker binnen.</p>
<p>De Roon is dus ervaringsdeskundige als het om het aanpakken van de 'Oude Dame' gaat. Tijdens de afgelopen interlandperiode kreeg hij dan ook genoeg vragen van zijn Ajax-collega's bij het Nederlands elftal.</p>
<p>In een interview met de Italiaanse sportkrant Tuttosport onthulde Ajax-aanvoerder Matthijs de Ligt al met een glimlach: "De Roon heeft me veel waardevolle informatie gegeven. Maar die houd ik natuurlijk voor mezelf."</p>
<p>De Roon zelf is gelukkig iets openhartiger: "Uiteraard vroegen ze me naar Juve. Maar het was wel voor het eerst in veertien jaar dat we een keer van ze wonnen, dus ik heb ook niet de magie in handen hoe je Juventus moet verslaan. Ik kon wel vertellen hoe wij het op onze manier hebben gedaan en waar er wat te halen valt."</p>
<p>"Met de juiste instelling en wat geluk zie ik namelijk wel kansen voor Ajax. Dat heb ik die jongens ook gezegd: niets is onmogelijk. Met veel lef spelen, doordekken, erin geloven en er vol voor gaan. En dan hopen dat het balletje goed valt. Tegen Real Madrid deed Ajax dat ook zo."</p>
<h2>Ongekende cijfers</h2>
<p>Zo simpel kan het dus zijn. Maar zo eenvoudig heb je Ronaldo natuurlijk niet uitgeschakeld. Want de cijfers van de Portugees zijn bekend en ongekend. Hij was de afgelopen zes seizoenen (!) topscorer in de Champions League en in totaal al goed voor 124 doelpunten in het Europese elitetoernooi. Dat is meer dan ieder ander, ja, ook meer dan Lionel Messi.</p>
<p>Bovendien is Ajax een van zijn favoriete tegenstanders in Europa: Ronaldo scoorde - in het shirt van Real Madrid - al zeven keer tegen de Amsterdammers. Alleen tegen 'zijn eigen' Juventus en Bayern München scoorde hij vaker.</p>
<p>Over de kwaliteiten van Ronaldo valt niet te twisten. De 34-jarige Portugees is snel, heeft een killersinstinct voor de goal en is dodelijk met beide voeten en het hoofd. Hij heeft een maniakale gedrevenheid om de beste en de fitste te zijn en dat is onder meer te zien aan zijn afgetrainde torso, waar hij meestal niet al te bescheiden over doet.</p>
<p>Zijn loopacties zijn fenomenaal, hij heeft een neus voor de zwakheden van zijn tegenstander en beslist razendsnel wat hij het beste met de bal kan doen. Wat moeten mannen als Matthijs de Ligt, Daley Blind en Joël Veltman doen om dit fenomeen tegen te houden?</p>
<p>"Tja, is het wel mogelijk om hem af te stoppen?", vraagt De Roon zich af. "Atlético Madrid zal dat in de achtste finales ook in gedachten hebben gehad, maar toen scoorde Ronaldo drie keer. Het is iemand met zo veel kwaliteit. Je moet hopen dat hij een mindere dag heeft, en de ploeggenoten om hem heen ook."</p>
<p>"Ronaldo is dodelijk in de laatste fase en staat op de een of andere manier altijd op de goede plek", vervolgt De Roon. "Hij kan scoren met links en rechts en kan ontzettend hoog springen. Je moet je er dus vooral op richten om het de andere spelers moeilijk te maken om hem te bereiken."</p>
<h2>Van het eigen doel afhouden</h2>
<p>Het devies luidt volgens De Roon: "Hoog druk zetten en hem zo ver mogelijk van het eigen doel afhouden." Want uit de cijfers blijkt: van zijn 124 doelpunten in de Champions League maakte hij er maar 17 van buiten het strafschopgebied.</p>
<p>Maar hoog druk zetten op Ronaldo heeft ook weer zijn nadelen, waarschuwt de Atalanta-speler. "Dan heb je weer het risico dat er veel ruimte vóór hem komt. En als hij je eenmaal voorbij is, is hij er voorbij."</p>
<p>"Maar hij is niet meer de Ronaldo van vijf jaar geleden, die steevast van zijn eigen helft doorstoot naar het doel en scoort", stelt De Roon. "Hij is nu vooral te vinden rond de zestien, in de lucht, en dan is hij met voorzetten van de zijkant de beste van de wereld."</p>
<p>Maar Juventus draait niet alleen om Ronaldo, waarschuwt De Roon. "Er lopen nog genoeg andere namen rond: Mario Mandzukic, Paulo Dybala, Moise Kean, Douglas Costa..."</p>
<p>"En Juventus is heel erg effectief. Als ze twee kansen krijgen, maken ze minstens één goal. En dan hebben ze de wedstrijd in handen en kunnen ze de boel controleren. Want Juventus heeft misschien wel de beste defensie van Europa. En trainer Massimiliano Allegri is tactisch zo sterk, die zal ongetwijfeld wel iets verzinnen."</p>
