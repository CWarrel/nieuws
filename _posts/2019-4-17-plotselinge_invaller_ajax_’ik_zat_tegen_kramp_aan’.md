---
layout: post
title: "Plotselinge invaller Ajax: ’Ik zat tegen kramp aan’"
date: Wed, 17 Apr 2019 10:49:42 +0200
categories: 
- sport 
- voetbal 
externe_link: "https://www.telegraaf.nl/sport/3457939/plotselinge-invaller-ajax-ik-zat-tegen-kramp-aan"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/be36f18a-60ed-11e9-950a-02c309bc01c1.jpg"
---

<p class="intro">Daley Sinkgraven besefte na de spectaculaire zege van Ajax bij Juventus (2-1) plotseling waarvoor hij zo veel heeft afgezien. „Zeker toen we de zege met onze fans vierden”, bekende hij. „Dat was wel een mooi moment.”</p> <p>Sinkgraven heeft serieus gevreesd voor zijn loopbaan, na een slepende knieblessure. Vier keer was hij dichtbij een rentree. „Maar steeds weer kreeg ik een terugslag”, zei de middenvelder die onder trainer Peter Bosz veranderde in linksback. „Dan denk je op een gegeven moment, komt dit ooit nog wel goed?”</p><p>De 23-jarige Sinkgraven stond bijna een jaar aan de kant. Daarna moest hij concurreren met Nicolás Taglifiaco, een van de betere spelers van Ajax dit seizoen. Het was dus niet raar de Sinkgraven de afgelopen maanden nauwelijks speeltijd kreeg.</p><p>Maar dinsdag tegen Juventus had trainer Erik ten Hag de in Assen geboren linkspoot plotseling nodig. Tagliafico was geschorst en Mazraoui klapte al na acht minuten door een enkel. „Na drie minuten warmlopen moest ik plotseling het veld in”, zei Sinkgraven. „Na tien minuten voelde ik mijn benen al, want het tempo lag heel hoog. In de eerste helft had ik het lastig maar in de tweede heft herpakte ik me. Toch moest ik tien minuten voor het einde naar de kant. Ik zat tegen kramp aan. Dat had de trainer goed gezien.”</p><p>Beluister hieronder ook de voetbalpodcast van De Telegraaf, waarin chef voetbal Valentijn Driessen en Ajax-watcher Mike Verweij vanuit Turijn samen met presentator Pim Sedee terugblikken op de sensationele avond:</p>
