---
layout: post
title: "Lammers over Verstappen: 'Dit belooft veel, maar niet te vroeg juichen'"
date: Sun, 17 Mar 2019 14:33:00 +0100
categories: 
- sport 
- autosport 
externe_link: "https://nos.nl/l/2276374"
feature_image: "https://nos.nl/data/image/2019/03/17/537623/1008x567.jpg"
---

<p>"Als je op dit circuit zo voor de dag kunt komen, dan belooft dat veel. Maar we moeten niet te vroeg juichen. Pas na drie of vier races kun je zeggen wat de krachtsverhoudingen zijn." Voormalig Formule 1-coureur en NOS-analist Jan Lammers zag Max Verstappen zondagmorgen met de derde plaats voortreffelijk aan het nieuwe seizoen beginnen in Melbourne.</p>
<p>"Een briljante race", meende Lammers. "Het weekeinde verliep in eerste instantie niet goed voor Verstappen. Na problemen met de benzinetank moest er een nieuw chassis geplaatst worden. Dan duurt het even voordat je daarmee de juiste afstelling hebt gevonden", doelde hij op de minder goed verlopen trainingen. "Dan is het geweldig dat hij er in de kwalificatie ineens staat met de vierde plaats."</p>
<h2>Conservatief</h2>
<p>Verstappen bleek ook in de race tot veel in staat. De Nederlander bouwde zijn race goed op, nam geen risico's bij de start. Hij wachtte op zijn kansen. "De eerste bocht was wat conservatief van Max, wat voorzichtig, maar hoe hij later in de race Sebastian Vettel voorbijging, was van topniveau", aldus de analist.</p>
<p>"Vettel verdedigde, maar maakte het daarmee mogelijk dat Verstappen kon passeren. Vettel blokkeerde Max, maar die kwam met veel meer snelheid uit de bocht. Vergelijk het met boksen: Verstappen maakt een schijnbeweging en slaat op een andere plek toe."</p>
<h2>Extra WK-punt</h2>
<p>De Red Bull-coureur ging in de slotfase op zoek naar het extra WK-punt voor de snelste ronde. Even had hij dat punt in handen, maar uiteindelijk liet winnaar Valtteri Bottas zich dat niet ontnemen. De Fin loste de Nederlander weer af als snelste man. "Een superleuk element. De coureurs uit de topzes zullen we dit veel meer zien doen"', oordeelde Lammers.</p>
<p>De overmacht van Bottas in de race was ook Lammers opgevallen. "Hij trok de race bij de start al naar zich toe. Hij had gelijk het goede moment."</p>
<p>Bottas won vorig seizoen geen enkele race en kreeg veel kritiek over zich heen. Met een weinig fraaie opmerking haalde de Fin van Mercedes zondag zijn gram na de finish, toen hem werd meegegeven dat de zege een mooie revanche was.</p>
<p>"Ik snap dat hij zijn middelvinger opsteekt, maar als dat de bron van zijn motivatie is. Hoe is hij dan over een paar races? Je blijft niet het hele jaar boos", keek Lammers vast vooruit naar de volgende krachtmetingen.</p>
