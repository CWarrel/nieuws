---
layout: post
title: "Lagere straffen dan geëist voor mishandeling badmeesters Arnhem"
date: Tue, 16 Apr 2019 15:13:29 +0200
category: nieuws
externe_link: "https://nos.nl/l/2280738"
feature_image: "https://nos.nl/data/image/2019/04/16/544096/1008x567.jpg"
---

<p>Drie mannen en een vrouw uit Arnhem zijn veroordeeld voor het mishandelen van een badmeester in een zwembad in hun woonplaats, afgelopen zomer.</p>
<p>De opgelegde gevangenisstraffen variëren van vier tot zeven maanden. Ook moeten de veroordeelden schadevergoedingen betalen.</p>
<p>De straffen vallen fors lager uit dan de eis van de officier van justitie. Die vroeg twee weken geleden om celstraffen tussen de 2,5 jaar en 14 maanden, schrijft Omroep Gelderland. Het Openbaar Ministerie ging uit van poging tot doodslag, maar de rechter vindt op zijn hoogst poging tot zware mishandeling bewezen.</p>
<p>De zaak in zwembad Klarenbeek trok landelijk de aandacht, mede doordat burgemeester Marcouch erover twitterde. "Hou je laffe poten thuis", schreef hij.</p>
<h2>Afgetuigd</h2>
<p>Op 27 juli grepen de vier de 20-jarige badmeester. Volgens de rechtbank pakten ze hem bij de keel en drukten ze hem tegen een muurtje. Daarna werd hij geslagen en geschopt tegen zijn lichaam en hoofd.</p>
<p>Ook zijn vader, die ook als badmeester aan het werk was en zijn zoon te hulp wilde schieten, werd door een van de vier afgetuigd.</p>
<p>De twee badmeesters hadden de groep rond sluitingstijd gevraagd het zwembad te verlaten; dat was de aanleiding tot het geweld. De vader liep onder meer ernstig letsel op aan zijn kaak.</p>
<p>De zoon kneusde onder andere zijn ribben. Het jongste slachtoffer vertelde twee weken geleden in de rechtszaal over zijn burn-out, waardoor hij lange tijd niet als badmeester kon werken. Ook zegt hij nog steeds te kampen met angststoornissen.</p>
