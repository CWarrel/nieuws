---
layout: post
title: "Spotify eerste muziekdienst met 100 miljoen betalende abonnees"
date: Mon, 29 Apr 2019 17:30:24 +0200
categories: 
- financieel 
- economie 
externe_link: "https://nos.nl/l/2282589"
feature_image: "https://nos.nl/data/image/2018/06/01/476761/1008x567.jpg"
---

<p>Een belangrijke mijlpaal voor het van oorsprong Zweedse Spotify. De muziekdienst heeft 100 miljoen betalende abonnees en is daarmee de eerste. Dat blijkt uit de laatste kwartaalcijfers.</p>
<p>Met de honderd miljoen tikt Spotify de bovengrens van de vooraf gestelde verwachtingen aan. Volgens het bedrijf werd de groei gedreven door onder meer promoties in de VS en Canada en doordat het zogeheten familieabonnement populair blijft.</p>
<p>Daarnaast lanceerde Spotify eind februari zijn aanbod ook in India en dat heeft nu al twee miljoen nieuwe gebruikers opgeleverd. Hoeveel van hen betalende gebruikers zijn, is niet duidelijk. Inmiddels is Spotify in 79 landen actief.</p>
<p>In totaal maken 217 miljoen mensen nu gebruik van de muziekdienst, het merendeel betaalt dus nog altijd niet. Daarbij brengen de betalende gebruikers verreweg het meeste geld in het laatje: 1,38 miljard euro. De gebruikers die naar advertenties luisteren leveren 126 miljoen euro op. Wel draaide het bedrijf verlies, net als in dezelfde periode vorig jaar.</p>
<h2>Investeren in podcasts</h2>
<p>Spotify is zijn blik aan het verbreden. Het bedrijf heeft begin dit jaar twee podcastbedrijven overgenomen, waaronder Gimlet Media. Dit is de uitgever van een reeks populaire podcasts zoals The Habitat (over zes vrijwilligers die leven op Mars nabootsen) en Reply All (over internetcultuur). In totaal heeft het bedrijf een half miljard dollar beschikbaar gesteld voor overnames dit jaar.</p>
<p>De muziekdienst verwacht dat de omzet uit podcast dit jaar zal gaan toenemen. Het bedrijf wil daarnaast gaan inzetten advertenties die meer aansluiten bij podcasts. Hoe dat er precies gaat uitzien, is nog onduidelijk.</p>
<h2>Concurrentie met Apple</h2>
<p>Het bedrijf, dat in 2006 is opgericht, ging vorig jaar april naar de beurs. Al jaren is Spotify de belangrijkste speler op de markt van muziekdiensten, maar tegelijkertijd heeft het de laatste jaren wel flinke concurrentie van Apple Music, de nummer twee.</p>
<p>Het verschil is nog wel groot: Apples muziekdienst heeft meer dan 50 miljoen abonnees. Tegelijkertijd is Apple Music in de VS al wel groter dan Spotify: 28 versus 26 miljoen abonnees, zeiden bronnen eerder deze maand tegen The Wall Street Journal.</p>
<h2>Juridische strijd over marktmacht</h2>
<p>De twee partijen liggen overigens met elkaar juridisch overhoop. Spotify beschuldigt Apple van oneerlijke concurrentie via de App Store. Het verwijt is dat de Zweedse muziekdienst - als het gebruik wil maken van het betaalsysteem dat Apple aanbiedt - zijn prijzen kunstmatig moet verhogen naar 12,99 euro per maand, vanwege de commissie die Apple vraagt (eerste jaar 30 procent, tweede jaar 15 procent).</p>
<p>Dit terwijl Apple Music 9,99 euro is (en geen commissie betaalt). Spotify wordt echter tegengewerkt als het klanten via de app wil leiden naar de mogelijkheid om buiten de App Store om een abonnement af te sluiten, zegt topman Daniel Ek. Eurocommissaris Margrethe Vestager van Mededinging heeft aangegeven serieus naar de zaak te gaan kijken.</p>
