---
layout: post
title: "’Klaas-Jan extra wapen tegen Juventus’"
date: Mon, 15 Apr 2019 08:02:45 +0200
category: sport
externe_link: "https://www.telegraaf.nl/sport/3444832/klaas-jan-extra-wapen-tegen-juventus"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/334839a8-5f44-11e9-84d4-02c309bc01c1.jpg"
---

<p>Dat Huntelaar niet meer de jongste is, weet hij zelf ook. Maar de manier waarop de spits nog steeds van waarde is voor de Amsterdammers, is volgens Reuser bewonderenswaardig. „Klaas-Jan heeft al een fantastische carrière achter de rug. Ajax, Real Madrid, AC Milan, Schalke 04”, somt de rapporteur op. „Bij al die clubs was hij belangrijk en scoorde hij doelpunten. Tegenwoordig staat hij niet zo vaak meer in de basis en moet hij het voornamelijk doen met invalbeurten, maar Klaas-Jan schikt zich in die rol. Dat hij er vervolgens staat op de momenten dat het moet, is heel knap.”</p><p>Zoals zaterdag, toen Huntelaar in de thuiswedstrijd tegen Excelsior wel een basisplaats kreeg. Prompt haalde The Hunter driemaal de trekker over. Het leverde hem een 8 op. „Op de momenten dat hij speelt, wil hij belangrijk zijn voor de ploeg. Huntelaar heeft nog steeds het ’killerinstinct’, maar kan daarnaast ook meevoetballen. Bovendien denk ik dat hij met zijn ervaring van waarde is voor het team. Het is heerlijk voor een spelersgroep om zo’n jongen erbij te hebben.”</p><p>Zelf hing Reuser op 35-jarige leeftijd zijn kicksen aan de spreekwoordelijke wilgen. Hij weet dan ook als geen ander dat het niet altijd makkelijk is om op die leeftijd nog het topniveau aan te tikken. „Toen ik stopte had ik al driekwart jaar last van mijn enkel, maar ik probeerde wel zoveel mogelijk te genieten. Dat doet Huntelaar ook. Kijk maar naar zijn vreugde-explosie na de overwinning op Real Madrid. Hij geniet echt van deze fase van het seizoen en ziet er bovendien nog topfit uit. Ik vind dat bewonderenswaardig.”</p><p>Reuser hoopt stiekem dat de ervaren goaltjesdief op het hoogste podium nog een keer zijn kunstje kan laten zien. „Hoe mooi zou het zijn wanneer hij als invaller het beslissende doelpunt maakt tegen Juventus”, vervolgt de rapporteur. „Ajax is dit seizoen ijzersterk in Europa en heeft zonder Huntelaar uitstekend gepresteerd. Maar als de situatie in Turijn erom vraagt, hebben ze met Klaas-Jan nog een extra wapen achter de hand.”</p><p>In Italië start Dusan Tadic hoogstwaarschijnlijk weer in de spits. De Serviër, die tegen Excelsior tweemaal het net vond, kreeg een 7,5 voor zijn optreden in de Johan Cruijff ArenA. „Ik las dat Tadic al acht thuiswedstrijden op rij heeft gescoord. Dat zegt wel iets. Die jongen lijkt echt met trots het Ajax-shirt te dragen en dat straalt hij ook uit. Met zijn werkethiek en kwaliteit aan de bal is hij van grote waarde voor het elftal.”</p><p>„Tadic is bijna altijd aanspeelbaar, heeft de kwaliteit om spelers van zich af te houden en hij is inventief in het vinden van oplossingen”, beschrijft Reuser de kracht van de Serviër. „Voordat Tadic de bal krijgt, is hij al bezig met de situatie die komen gaat. Toen Ajax hem in de zomer overnam van Southampton vond ik het bedrag, tussen de 11 en 14 miljoen euro, behoorlijk hoog. Achteraf blijkt hij echter een koopje te zijn geweest.”</p><p>Met Tadic, maar zonder de geschorste Nicolas Tagliafico wacht Ajax morgen de return tegen Juventus. Hoe zou Reuser, momenteel hoofdcoach van Oranje O15, het ontbreken van de linksback oplossen? „Daar moet ik even over nadenken. Het is mogelijk om Joël Veltman naar links te halen en Noussair Mazraoui gewoon op rechts te laten staan. Maar de beste oplossing is misschien wel om Veltman in het centrum naast Matthijs de Ligt te plaatsen en Daley Blind door te schuiven naar de linksbackpositie.”</p><p>Dan rest de vraag hoe Reuser de kansen van Ajax inschat om de halve finale van de Champions League te bereiken. „Ze hebben bewezen dat ze met dit team kunnen aanhaken bij de Europese top. Het is natuurlijk wel afwachten hoe het met Frenkie de Jong gaat en of hij inzetbaar is. Stiekem hoop ik natuurlijk dat Ajax opnieuw weet te verrassen. Ik schat de kans momenteel fifty fifty”, besluit de rapporteur.</p>
