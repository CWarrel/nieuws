---
layout: post
title: "Marokkaans avontuur Wotte krijgt mogelijk toch vervolg"
date: Fri, 26 Apr 2019 14:45:11 +0200
category: sport
externe_link: "https://nos.nl/l/2282161"
feature_image: "https://nos.nl/data/image/2019/04/26/546157/1008x567.jpg"
---

<p>Mark Wotte hoopt snel duidelijkheid te krijgen over zijn baan als bondscoach van Marokko onder 23. Hoewel zijn dienstverband onlangs werd opgezegd, lijkt zijn Marokkaanse avontuur nu door een wonderlijke speling van het lot "in principe" toch een vervolg te krijgen.</p>
<p>Contractueel was vastgelegd dat Wotte bij de Marokkaanse voetbalbond zou vertrekken als hij er niet in zou slagen zijn team naar de Olympische Spelen van Tokio 2020 te loodsen. De missie leek inderdaad te stranden omdat Congo over twee duels sterker was, maar vervolgens ontdekte Wotte dat een speler van Congo tijdens die tweekamp niet speelgerechtigd was.</p>
<p>Als gevolg daarvan werd Marokko onder 23 reglementair alsnog tot winnaar uitgeroepen. Daardoor kunnen Jong Marokko en Wotte blijven dromen van de Olympische Spelen. Toch is het volgens Wotte nog iets te vroeg om te concluderen dat hij nu weer gewoon in dienst is.</p>
<p>"Er is een nieuwe situatie ontstaan. Ik ga met de bond in gesprek, hoop zo snel mogelijk", laat hij weten vanuit Rabat. "Het moet wel bevestigd worden. De president is nu in het buitenland."</p>
<p>Wotte begon zijn avontuur in Marokko in 2015. Sindsdien heeft het voetbal zich in het Noord-Afrikaanse voetbal sterk ontwikkeld, met als hoogtepunt de deelname aan het WK in Rusland vorig jaar.</p>
<p>Ook de spelers uit het elftal van Wotte maken een duidelijke ontwikkeling door. Zo debuteerde Nassim Boujellab onder leiding van coach Huub Stevens in de Bundesliga bij Schalke 04 en maakte Mohamed El Hankouri dit jaar zijn eerste eredivisiegoal namens FC Groningen.</p>
<p>En zij zijn niet de enigen, meent Wotte. "Faris Hammouti van Almere City doet het altijd goed bij ons. Amine Khammas van FC Den Bosch is heel talentvol", zegt de coach, die aan een van de langste klussen uit zijn veelbewogen trainerscarri√®re bezig is.</p>
<p>In Nederland had de voormalige gymleraar onder meer FC Den Haag, FC Utrecht en Jong Oranje onder zijn hoede. Ook was hij technisch directeur bij Feyenoord.</p>
<p>Het project-Marokko nadert voor Wotte de climax. Mali wordt in juni de laatste horde voor de Afrika Cup. En een grote ook. "Traditioneel is het voor ons lastig voetballen tegen landen onder de Sahara. En Mali werd afgelopen jaar al Afrikaans kampioen bij onder 20."</p>
