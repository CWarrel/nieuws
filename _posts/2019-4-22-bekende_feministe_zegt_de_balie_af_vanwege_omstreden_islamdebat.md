---
layout: post
title: "Bekende feministe zegt De Balie af vanwege omstreden islamdebat"
date: Mon, 22 Apr 2019 18:19:21 +0200
category: nieuws
externe_link: "https://nos.nl/l/2281590"
feature_image: "https://nos.nl/data/image/2019/04/22/545408/1008x567.jpg"
---

<p>De Egyptisch-Amerikaanse feministe en journalist Mona Eltahawy heeft een optreden in het Amsterdamse debatcentrum De Balie afgezegd vanwege een omstreden debat twee jaar geleden. Er werd toen openlijk gesproken over het uitzetten van moslims.</p>
<p>Eltahawy was uitgenodigd in De Balie om te spreken over de nasleep van de #metoo-discussie. De Egyptische is een bekende feministe, die meerdere boeken schreef over het patriarchaat, de heerschappij van mannen, in de islamitische wereld. Ze is ook een bekende criticus van racisme in de VS, waar zij woont.</p>
<p>Eltahawy speelde op sociale media ook een belangrijke rol in de commotie rondom de Saudische tiener Rahaf Mohammed die Saudi Arabië ontvluchtte voor haar familie. Ze was onderweg naar Australië, maar strandde in Thailand. Eltahawy, met meer dan 300.000 volgers op Twitter, zette zich in voor haar zaak.</p>
<h2>Christchurch en moslimban</h2>
<p>In een brief op Twitter legt ze uit dat zij De Balie niet ziet als een platform waar zij haar gedachten wil delen en ze biedt haar excuses aan aan de mensen die kaartjes hebben gekocht. "Op zaterdag werd ik erop geattendeerd dat De Balie in het verleden een evenement van een extreemrechtse partij mogelijk heeft gemaakt waarin het uitzetten van moslims werd bediscussieerd."</p>
<p>Op de website van De Balie zijn inmiddels geen kaarten meer voor haar lezing te krijgen.</p>
<p>Eltahawy legt uit dat zij niet alleen strijdt tegen het patriarchaat, maar dat feminisme voor haar ook draait om het bestrijden van andere vormen van onverdraagzaamheid, zoals witte suprematie, racisme, fascisme en islamofobie. "Dit is een tijd waarin haat groeit in Europa, ook in Nederland. Twee maanden geleden slachtte een witte extremistische islamofoob 51 moslims af. In de VS hebben we een president die een moslimban invoerde en continue een van de eerste moslima's in het congres aanvalt." Ze noemt het gevaarlijke tijden.</p>
<h2>Beroepsmoslims uitzetten</h2>
<p>Het debat in 2017 zorgde toen voor veel ophef. Op een video was te horen dat Bernadette de Wit, vertaalster Arabisch die als bezoeker in de zaal zat, opperde: "Als je nou begint met het uitzetten van de beroepsmoslims. Daar gaat een heel goed signaal vanuit voor de gewone gematigde moslims. Dan gaan ze een beetje dimmen en dan is het probleem gewoon opgelost."</p>
<p>De gespreksleider vroeg vervolgens aan hoogleraar rechtsfilosofie en tegenwoordig Forum voor Democratie-lid Paul Cliteur: "Is dit juridisch een beetje rond te krijgen?" Cliteur noemde dat "het meest controversiële en uiterste is" en reageerde met: "Je kan voorzichtiger beginnen."</p>
<p>Balie-directeur Yoeri Albrecht beriep zich na de kritiek op de vrijheid van meningsuiting.</p>
