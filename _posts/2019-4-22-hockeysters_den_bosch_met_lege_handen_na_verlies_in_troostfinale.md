---
layout: post
title: "Hockeysters Den Bosch met lege handen na verlies in troostfinale"
date: Mon, 22 Apr 2019 15:59:02 +0200
category: sport
externe_link: "https://nos.nl/l/2281572"
feature_image: "https://nos.nl/data/image/2019/04/22/545372/1008x567.jpg"
---

<p>Den Bosch heeft de kater van de eerste misgelopen Europa Cup-finale sinds 1998 niet kunnen wegspoelen. In de troostfinale van de Euro Hockey Club Cup werd verloren van Der Club an der Alster (1-2).</p>
<p>Den Bosch begon nog veelbelovend aan het duel. Frédérique Matla speelde bij een strafcornervariant Ireen van den Assem vrij, die door de benen van de Duitse keeper de 1-0 binnen sloeg. Er waren in de openingsfase kansen genoeg om de marge uit te bouwen, maar op slag van rust maakte Kira Horn namens de bezoekers gelijk.</p>
<p>Viktoria Huse zette Der Club an der Alster vervolgens op voorsprong, waarna Lieke Hulsen nog een goede kans kreeg op de gelijkmaker, maar die bleef uit.</p>
<p>Door het verlies viel Den Bosch na twintig opeenvolgende finales (zeventien keer goud, drie keer zilver) nu zelfs helemaal buiten de prijzen op het Europese toernooi.</p>
<h2>Amsterdam in finale</h2>
<p>De Amsterdamse hockeysters kunnen later op de dag de Nederlandse eer hooghouden in de finale tegen Real Sociedad. Die begint om 16.15 uur.</p>
