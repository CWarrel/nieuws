---
layout: post
title: "Dumoulin zonder Kelderman in Giro: 'In de eerste plaats balen voor hem'"
date: Thu, 11 Apr 2019 20:45:22 +0200
category: sport
externe_link: "https://nos.nl/l/2280034"
feature_image: "https://nos.nl/data/image/2019/03/23/538972/1008x567.jpg"
---

<p>Exact een maand voor de start van de Giro d'Italia weet Tom Dumoulin nog niet hoe de ploeg eruit ziet die hem naar zijn tweede eindzege in Italië moet helpen. "En natuurlijk heeft dat ook voor mij gevolgen", zegt de wielrenner vanaf Tenerife waar hij in training is voor de eerste grote ronde van het jaar.</p>
<p>Meesterknecht Wilco Kelderman ging eind vorige maand onderuit in Catalonië en brak daarbij zijn sleutelbeen en liep een fractuur in een nekwervel op. Het betekende een dikke streep door de Giro. Martijn Tusveld zou debuteren in Italië, maar brak zijn kaak bij een val in Parijs-Nice. Ook voor hem komt de ronde te vroeg.</p>
<p>"Niks aan te doen. Het hoort bij het wielrennen dat niet alles gaat zoals je hoopt en plant", zegt Dumoulin, die vooral te doen heeft met de pechvogels zelf.</p>
<p>"Ik ben vorige week bij Wilco langsgeweest en hij loopt met een nekkraag rond. Echt heel sneu om te zien. Hij kan echt helemaal niets", leeft de Giro-winnaar van 2017 met zijn ploeggenoot mee. "Martijn eet al weken door een rietje. Dat is ook niet om gelukkig van te worden."</p>
<p>De grote vraag is nu wie Dumoulin straks nog kunnen bijstaan. Sam Oomen, die de Tour de France zou rijden voor Sunweb, is een voor de hand liggende vervanger. Ook Nicholas Roche, eveneens aangewezen voor de Tour, had dat kunnen zijn. Maar daarvan is na donderdag geen sprake meer. Roche kwam ten val in de Ronde van het Baskenland en zal zeker geen Giro rijden.</p>
<p>Over de invulling van zijn ploeg en of het schema van Oomen anders kan worden ingevuld, kan Dumoulin ook verder weinig zeggen. "Volgens mij is daar nog niet een definitieve beslissing over genomen. We moeten kijken of we dat wel of niet omgooien. Dat is uiteindelijk niet aan mij."</p>
<p>Volgende week zou meer duidelijk moeten worden over de samenstelling van de ploeg die naar de Giro d'Italia gaat.</p>
<h2>Langer interview op NPO 1 en NOS.nl</h2>
<p>Een langer interview met Dumoulin is zondag te zien in de uitzending van Studio Sport om 18.10 uur en uiteraard ook te bekijken via NOS.nl en de NOS-app.</p>
