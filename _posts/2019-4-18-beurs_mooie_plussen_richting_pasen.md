---
layout: post
title: "Beurs: mooie plussen richting Pasen"
date: Thu, 18 Apr 2019 16:46:00 +0200
categories: 
- financieel 
- koersen 
externe_link: "https://www.telegraaf.nl/financieel/3463045/beurs-mooie-plussen-richting-pasen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bb51c052-61e8-11e9-8854-0217670beecd.jpg"
---

<p class="intro">Op de laatste beursdag voor Pasen probeert de AEX-index de grens van 570 punten te slechten. Als dat lukt is dat helemaal de verdienste van Unilever, dat met mooie kwartaalcijfers de winnaar van de dag wordt.</p> <p>Met nog een uur te gaan staat de Amsterdamse hoofdgraadmeter 0,6% in de plus, op 569,3 punten. De Midkap-index staat op 825,6 punten, een plus van 0,2%. Ook elders in Europa gaat het gestaag omhoog: de DAX in Frankfurt wint 0,4%, de Parijse CAC-40 plust 0,3%. Alleen in Londen staat de FTSE100 op een min van 0,3%.</p><p>Beleggers verwerken onder meer retailcijfers uit de Verenigde Staten: de winkelverkopen namen in maart met 1,6% toe, waar op 1% werd gerekend. De belangrijkste Amerikaanse graadmeters staan in de min, de Nasdaq zelfs 0,5%. Opvallend is dat de euro vanmiddag flink wegzakt ten opzichte van de dollar.</p><p>„De macrocijfers van de afgelopen weken vallen niet altijd mee, maar zijn ook weer niet slecht genoeg om de hoop uit de koersen te halen”, zegt Joost van Leenders, macro-econoom bij vermogensbeheerder Kempen. De kwartaalcijfers van bedrijven als Unilever zijn voor beleggers nu een stuk belangrijker dan de cijfers over producentenvertrouwen die vandaag naar buiten komen. „Die in Duitsland viel wel tegen”, zegt ook Daam-Martijn van Holst, handelaar bij ABN Amro.</p><p>Waarom de AEX eruit springt? Eén antwoord: Unilever. De voedingsmiddelengigant kwam vanochtend met beter dan verwachte groeicijfers, zegt Van Holst. „En dan wordt ook nog het dividend verhoogd.” Het concern sprak bovendien het vertrouwen uit dat het omzetdoel voor 2020 gehaald gaat worden. Het aandeel wint prompt 2,9%, en omdat het een zwaargewicht is in de hoofdgraadmeter, staat dus prompt de hele AEX in het groen.</p><p>Unilever zit relatief vroeg in het kwartaalcijferseizoen, na een handvol Amerikaanse banken en ASML in Nederland. Van Leenders is vooral benieuwd naar hoe industriële bedrijven, autobouwers en andere kapitaalintensieve concerns door de eerste drie maanden zijn gekomen. „Bij die bedrijven zitten de pijnpunten. Hun cijfers worden interessant, maar vooral ook: wat zeggen ze over de komende kwartalen?”</p><p>Op gepaste afstand achter Unilever staat ASML op de tweede plaats. De chipmachinefabrikant wordt niet gehinderd door berichten over problemen met de nieuwe opvouwbare telefoon van Samsung en schrijft 1,2% bij. Staalfabrikant ArcelorMittal (-1,2%) en betalingsdienstverlener Adyen (-1,6%) zijn de grootste verliezers bij de hoofdfondsen.</p><p>In de Midkap maakt Arcadis een koerssprong van 10,5%. „Een dikke short squeeze”, zegt Van Holst. Het ingenieurs- en adviesbureau behaalde in het eerste kwartaal een hogere omzet. Dat had Arcadis met name te danken aan stevige groei op de Noord-Amerikaanse markt. Ook de winstgevendheid ging omhoog. Analisten spraken van ’sterke resultaten’, en iedere belegger die met een shortpositie had gegokt op slechte resultaten neemt nu dus de benen.</p><p>Bij de kleinere fondsen daalt VolkerWessels 2,8%. Miljardair Dik Wessels werd in de jaren voor zijn dood ingehuurd om probleemklanten van banken onder druk te zetten. Het bedrijf heeft laten weten daar verder niets mee te maken te hebben, maar kennelijk vrezen beleggers toch schadeclaims.</p><p>Kwartaalcijfers</p><p>Sportschooluitbater Basic-Fit (-1,4%) zag afgelopen kwartaal de omzet met 29% groeien. De onderneming kreeg er 22 nieuwe sportclubs bij, waardoor het totale bestand groeide tot 651 stuks. Het ledenbestand groeide met 19% tot bijna 2 miljoen abonnees. „Een tandje lager dan verwacht”, oordeelt Van Holst.</p><p>Smallcapfonds Sligro (-1,9%) kende naar eigen zeggen een trage start van het jaar. Het groothandelsbedrijf merkte dat het consumentenvertrouwen in zowel Nederland als België achteruit is gegaan. Ook speelt mee dat Pasen wat later valt dan vorig jaar.</p><p>Beddenverkoper Beter Bed is optimistisch over de hervormingen bij dochter Matratzen Concord. De Duitse keten die een flink aantal winkels sloot kampt nog met de naweeën van een gifschandaal, maar volgens het moederbedrijf zijn onderliggend de eerste positieve ontwikkelingen te zien. Beleggers zijn nog niet overtuigd, want het aandeel Beter Bed zakt 6,4% in. Van Holst: „In de regio Duitsland, Zwitserland en Oostenrijk zijn de resultaten nog altijd zwak.”</p><p>Bij Ajax wordt nog steeds genoten van de winst in de kwartfinale van de Champions League tegen Juventus. Beleggers zien een halve finale tegen Tottenham Hotspur kennelijk wel zitten: de voetbalclub noteert 2,7% hoger op €19,20, de hoogste koers ooit.</p><p>Meer financieel nieuws via de mail? Schrijf je hier in voor onze nieuwsbrief!</p>
