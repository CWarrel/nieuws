---
layout: post
title: "Minder werk voor deurwaarders door economische bloei en efficiency"
date: Fri, 03 May 2019 14:13:41 +0200
categories: 
- financieel 
- economie 
externe_link: "https://nos.nl/l/2283081"
feature_image: "https://nos.nl/data/image/2019/04/06/541825/1008x567.jpg"
---

<p>Gerechtsdeurwaarders hebben steeds minder werk. Het aantal beslagleggingen en rechtszaken tegen mensen met schulden daalde aanzienlijk. Dat blijkt uit het jaarverslag van de beroepsvereniging van gerechtsdeurwaarders KBvG.</p>
<p>De economische groei is niet de enige reden voor de afnemende werkdruk. De daling is volgens de beroepsvereniging ook deels te verklaren door de efficiëntere werkwijze van gerechtsdeurwaarders. Die maken nu gebruik van het digitale beslagregister.</p>
<p>Daarin kunnen ze snel zien of het zinvol is om beslag te leggen op bijvoorbeeld iemands inkomen. Als daar al door een andere schuldeiser beslag op is gelegd, is de kans klein dat een tweede schuldeiser zijn of haar geld krijgt.</p>
<h2>Efficiënter</h2>
<p>Volgens de deurwaarders kan het systeem nog veel beter gebruikt worden als de overheid zich erbij aansluit. Overigens leidt dat waarschijnlijk wel tot nóg minder werk voor de deurwaarders.</p>
<p>Dat de overheid, als grootste schuldeiser, nog geen gebruik maakt van het het beslagregister, vindt de beroepsorganisatie zorgelijk. "Eigenlijk krijgen we nu halve informatie", zegt Wilbert van de Donk, voorzitter van de KBvG. "We kunnen namelijk niet zien of de Belastingdienst of het UWV ergens beslag op hebben gelegd."</p>
<p>Ook kan er efficiënter gewerkt gaan worden als de overheid opschiet met het ontwikkelen van een ict-systeem om de beslagvrije voet, dat deel wat iemand mag overhouden om van te kunnen leven, te berekenen. Maar die Wet vereenvoudiging beslagvrije voet, aangenomen in 2017, wordt op zijn vroegst pas in januari 2021 van kracht.</p>
<p>"Tot die tijd moet de schuldenaar gegevens over bijvoorbeeld de verzekeringskosten en woonlasten zelf aanleveren, maar dat gebeurt vaak niet." Gevolg is dat mensen die het niet kunnen betalen toch gedwongen worden om te betalen.</p>
<h2>Rechtszaak is duur</h2>
<p>Ook de oplopende tarieven voor griffierechten zorgen voor minder werk voor gerechtsdeurwaarders. Steeds meer schuldeisers haken volgens de beroepsvereniging af als er een rechtszaak moet komen. "Om 500 euro te incasseren, moet je inmiddels eerst 480 euro aan griffierechten betalen."</p>
<p>De beroepsvereniging is er niet blij mee. "Het doet het beroepshart een klein beetje zeer", zegt Van de Donk. "In de praktijk betekent het dat betalende klanten hiervoor opdraaien." Hun telefoonabonnement gaat bijvoorbeeld omhoog omdat wanbetalers vrijuit gaan, redeneert Van de Donk.</p>
