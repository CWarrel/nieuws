---
layout: post
title: "Op bezoek in joodse wijk New York waar 228 mensen mazelen hebben"
date: Wed, 10 Apr 2019 22:46:01 +0200
category: buitenland
externe_link: "http://feeds.nos.nl/~r/nosnieuwsbuitenland/~3/3Rk2o7cVl1M/2279908"
feature_image: "https://nos.nl/data/image/2019/04/10/542785/1008x567.jpg"
---

<p>In de New Yorkse wijk Williamsburg luiden toeterende auto's de ochtend in. De klungelige stop van een gele schoolbus is de reden voor het lawaai. Hebreeuwse letters sieren de zijkant van de bus die de deuren opent. Een groep kinderen stormt naar buiten; de jongens met keppeltjes en pijpenkrullen, de meisjes met zwarte panty's en geruite rok.</p>
<p>Meer dan veertig leerlingen hebben mazelen op de joodse basisschool Yeshiva Kehilath Yakov Pupa, waar de bus stopt. En zij zijn geen uitzondering: in deze orthodox-joodse wijk in Brooklyn zijn sinds het begin van het jaar al 228 gevallen van mazelen geconstateerd. In het naburige Queens zijn nog eens tientallen gevallen gemeld.</p>
<p>"Mijn kleinkind zit thuis omdat haar ouders haar niet hebben ingeënt", vertelt een vrouw op straat. "Dat voelt gek, want ik koos er zelf wél voor om mijn kinderen te vaccineren."</p>
<p>Correspondent Marieke de Vries ging kijken in Williamsburg. Er is daar weinig begrip voor anti-vaxxers:</p>
<p>Dokters en prominente rabbijnen moedigen aan om kinderen in te enten, maar toch blijven sommige ouders wantrouwend. De ultra-orthodoxe actiegroep PEACH verspreidt folders en tijdschriften tegen het vaccineren. Ze beweren dat de inentingen cellen bevatten van menselijke foetussen, DNA van varkens en dat de prikken autisme of andere aandoeningen veroorzaken. Wetenschappers noemen de beweringen nonsens.</p>
<p>"Het is oneerlijk tegenover de kinderen", klaagt een vader bij de school. "De ouders kiezen ervoor om niet in te enten, maar de kinderen worden ziek." Hij is even stil als hij zijn woorden afweegt. Zijn pijpenkrullen windt hij om zijn vingers. "Ik denk dat maar een kleine groep mensen weigert om kinderen te vaccineren. Gelukkig neemt de burgemeester steeds hardere maatregelen."</p>
<p>Hij doelt op Bill de Blasio, de burgemeester van New York. Met de Pesach-vakantie in aantocht wil hij de mazelen de kop indrukken voordat de ziekte zich verder verspreidt. Kinderen die niet ingeënt zijn, mogen niet naar school in gedeelten van deze wijk. Daarnaast overweegt De Blasio om ouders van niet ingeënte kinderen te beboeten met 1000 dollar.</p>
<h2>'Niet de juiste informatie'</h2>
<p>Als de meeste kinderen eenmaal in de schoolbanken zitten in Williamsburg, wordt het straatbeeld overheerst door in het zwart geklede volwassen mannen. Daartussen duwt Miryam een kinderwagen voor zich uit. "Waarom iedereen hier ouderwetse mobieltjes heeft?", vraagt ze lachend. "We willen geen smartphones die de kwaliteit van leven aantasten. Daarom hebben veel mensen alleen internet op hun werk."</p>
<p>Maar dat heeft ook nadelen, zo ondervindt Miryam op haar werk op een joodse basisschool. "Het is mijn taak om ouders te overtuigen om de prik te halen. Maar dat is niet makkelijk als ze weinig toegang tot internet hebben. Ze zijn ooit tot hun mening gekomen en wij kunnen ze niet online de juiste informatie aanbieden."</p>
<h2>Ook gevaarlijk in ontwikkelde landen</h2>
<p>Dat de alarmbellen in de Verenigde Staten afgaan bij deze mazelenuitbraak, heeft ermee te maken dat de ziekte in 1991 in Philadelphia negen kinderen het leven kostte. Toch blijven dit uitzonderlijke omstandigheden. In ontwikkelde landen is de kans relatief klein dat mazelen leiden tot de dood. Toch kunnen de gezondheidsrisico's groot zijn. De ziekte kan leiden tot hersen- en longontstekingen en ook tot blijvende doofheid.</p>
<p>Gary Schlesinger is de leider van de medische praktijk Parcare in Williamsburg. Veruit het grootste gedeelte van de bezoekers is joods. Om te voorkomen dat zijn patiënten mazelen oplopen in zijn kliniek, weert hij mensen die zich niet laten inenten.</p>
<p>Hij heeft ook gesproken met mensen van de actiegroep tegen vaccinaties. Schlesinger probeerde ze duidelijk te maken dat de vaccinaties koosjer zijn aangezien je ze niet opeet, maar inspuit. "Maar ik kan niet tot ze doordringen. Spijtig, want deze hardcore-groep verspreidt echt misinformatie."</p>
<p>"2700 kinderen zijn hier niet gevaccineerd. De Joodse gemeenschap woont hier zo dicht op elkaar met grote families, dat zo'n ziekte dan snel om zich heen kan slaan. Daarnaast hebben we veel jonge mensen."</p>
<p>Verpleegster Siria maakt mee hoe mensen reageren op een afwijzing als ze niet ingeënt zijn. "Ze voelen zich gediscrimineerd en kunnen boos worden." Maar Schlesinger staat volledig achter zijn beslissing: "Als je denkt dat je slimmer bent dan de dokter, dan zoek je maar een andere."</p><img src="http://feeds.feedburner.com/~r/nosnieuwsbuitenland/~4/3Rk2o7cVl1M" height="1" width="1" alt=""/>
