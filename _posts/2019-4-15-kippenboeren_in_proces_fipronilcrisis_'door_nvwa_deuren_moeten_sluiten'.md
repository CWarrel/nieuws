---
layout: post
title: "Kippenboeren in proces fipronilcrisis: 'Door NVWA deuren moeten sluiten'"
date: Mon, 15 Apr 2019 11:40:05 +0200
category: binnenland
externe_link: "http://feeds.nos.nl/~r/nosnieuwsbinnenland/~3/hs63wo_BjUc/2280556"
feature_image: "https://nos.nl/data/image/2019/04/15/543885/1008x567.jpg"
---

<p>Pluimveehouders hebben voor de rechtbank in Den Haag bepleit waarom ze vinden dat de Nederlandse Voedsel- en Warenautoriteit (NVWA) nalatig is geweest bij de fipronilcrisis in 2017. Landbouworganisatie LTO stelde dat de boeren grote reputatieschade hebben geleden door de handelwijze van de NVWA.</p>
<p>De LTO daagde de NVWA voor de rechter namens 124 kippenboeren en de Nederlandse Vakbond Pluimveehouders (NVP). De pluimveesector verwijt de toezichthouder dat die belangrijke informatie heeft achtergehouden.</p>
<p>Bij de zitting zei de advocaat van LTO dat de NVWA te weinig deed met de meldingen over fipronil, die al vanaf november 2016 binnenkwamen. Ook was er kritiek op het optreden van een topman van de instantie in tv-programma Nieuwsuur, die zei dat mensen het beste voorlopig geen eieren konden eten. "Daar was geen enkele aanleiding voor, maar de eierverkoop lag meteen helemaal stil", zei de advocaat.</p>
<p>Bekijk hier wat NVWA-topman Freek van Zoeren destijds precies zei:</p>
<p>In juli 2017 werd het verboden fipronil gevonden in eieren. De stof was door het bedrijf Chickfriend gebruikt in een bestrijdingsmiddel tegen bloedluis en verspreid in honderden stallen. Op last van de autoriteiten werden duizenden kippen geruimd. Ook werden miljoenen eieren vernietigd en kwam de verkoop van eieren stil te liggen. De schade voor de pluimveehouderij liep in de tientallen miljoenen euro's.</p>
<p>Bij de zitting waren ook gedupeerde boeren aanwezig, zoals Douwe de Jong. Hij is de crisis nooit te boven gekomen en is gestopt met zijn pluimveebedrijf. "Door het mismanagement en gebrek aan communicatie bij de NVWA, heb ik mijn deuren moeten sluiten", zei hij tegen de NOS.</p>
<p>De advocaat van de toezichthouder zei dat er in november 2016 nog niets met meldingen over fipronil werd gedaan omdat er geen gevaar voor de volksgezondheid leek. Ook vindt de overheidsinstantie dat de boeren zelf meer onderzoek hadden moeten doen voordat ze met Chickfriend in zee gingen.</p>
<h2>Schadevergoeding</h2>
<p>Omdat de overheid de geleden schade ziet als ondernemersrisico, draaien de kippenboeren nu zelf op voor alle kosten. Als de rechtbank bepaalt dat de NVWA inderdaad nalatig is geweest, volgt een traject waarin pluimveehouders een schadevergoeding kunnen eisen, zegt voorzitter Hennie de Haan van de Nederlandse Vakbond Pluimveehouders.</p>
<p>De rechter doet op 10 juli uitspraak.</p><img src="http://feeds.feedburner.com/~r/nosnieuwsbinnenland/~4/hs63wo_BjUc" height="1" width="1" alt=""/>
