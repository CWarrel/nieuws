---
layout: post
title: "Van der Breggen naast Vos en Valverde met vijfde zege in Waalse Pijl"
date: Wed, 24 Apr 2019 14:17:31 +0200
categories: 
- sport 
- wielrennen 
externe_link: "https://nos.nl/l/2281848"
feature_image: "https://nos.nl/data/image/2019/04/24/545794/1008x567.jpg"
---

<p>Anna van der Breggen heeft voor het vijfde jaar op rij de Waalse Pijl op haar naam gebracht. De renster van Boels-Dolmans kwam na 118 kilometer koers net voor Annemiek van Vleuten (Mitchelton-Scott) als eerste boven op de Muur van Hoei.</p>
<p>Toen die klim voor de tweede en laatste keer opdoemde, reden dertien toprensters vooraan. Onder hen Marianne Vos, Floortje Mackaij, Van der Breggen, Van Vleuten en Katarzyna Niewiadoma, de winnares van de Amstel Gold Race.</p>
<p>Mackaij (Sunweb) viel als eerste aan, begon met vijftien tellen voorsprong aan de klim, maar overschatte haar krachten. Op het steilste stuk van de 1,3 kilometer lange klim (met pieken van 20 procent) sloeg Van der Breggen toe.</p>
<h2>Van Vleuten weer tweede</h2>
<p>Voor Van Vleuten was het na haar zege in Strade Bianche al de derde tweede plaats dit jaar in een grote eendagswedstrijd. In de Ronde van Vlaanderen en de Amstel Gold Race moest ze ook al genoegen nemen met de tweede plaats.</p>
<p>De derde plaats was voor Annika Langvad (Boels-Dolmans), met wie Van der Breggen onlangs de Zuid-Afrikaanse mountainbikewedstrijd Cape Epic had gewonnen. Marianne Vos (CCC-Liv) eindigde als vierde.</p>
<p>Hoewel Van der Breggen op de mountainbike in Zuid-Afrika al een zege had mogen vieren, wilde het op de racefiets op de weg dit jaar aanvankelijk maar niet lukken. In de Waalse Pijl zette ze resoluut een punt achter die dip. "Wat een lekker gevoel om weer eens te winnen", verzuchtte ze bovenop de Muur van Hoei. "Op de weg wed het wel weer eens tijd, zoals veel mensen zeiden. Dat vond ik zelf niet, maar winnen is wel leuk ja."</p>
<p>Met haar vijfde zege op rij mag Van der Breggen zich gerust een specialiste noemen. "Je benen lopen helemaal vol, maar dat is de Muur. Doortrappen op het moment dat je denkt: ik wil niet meer!'</p>
<p>"Nee, die tweede plaatsen vervelen niet", sprak Van Vleuten monter. "Dat betekent dat ik nooit voor spek en bonen meerijd. En ik ben hier pas een keer tweede geworden. Dit was pas de eerste dat ik dacht te kunnen winnen. Maar de Muur is hartstikke eerlijk: Anna was gewoon de sterkste."</p>
<p>Julian Alaphilippe won de Waalse Pijl bij de mannen. Bekijk hier de slotfase:</p>
