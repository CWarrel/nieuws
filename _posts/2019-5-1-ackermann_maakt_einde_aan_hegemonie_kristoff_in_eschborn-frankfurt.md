---
layout: post
title: "Ackermann maakt einde aan hegemonie Kristoff in Eschborn-Frankfurt"
date: Wed, 01 May 2019 17:07:30 +0200
categories: 
- sport 
- wielrennen 
externe_link: "https://nos.nl/l/2282858"
feature_image: "https://nos.nl/data/image/2019/05/01/547253/1008x567.jpg"
---

<p>De Duitser Pascal Ackermann heeft woensdag in de semiklassieker Eschborn-Frankfurt een einde gemaakt aan de hegemonie van Alexander Kristoff door woensdag voor eigen publiek de 57ste editie op zijn naam te schrijven.</p>
<p>Ackermann klopte in de bijna traditionele massasprint Kristoff, die met vier zeges (2014, 2016, 2017 en 2018) recordhouder is. De Noor finishte als derde, achter John Degenkolb. De beste Nederlander was Joris Nieuwenhuis (Team Sunweb), die twintigste werd.</p>
<p>Het parcours van de 187 kilometer lange koers, die in het verleden bekendstond als Rund um den Henninger-Turm, kent een aantal flinke hellingen. Die zitten echter al in het begin, dus in de vlakke finale is het vrij spel voor de sprinters.</p>
<h2>Kansloze vluchters</h2>
<p>De vroege vluchtgroep van zes man was dan ook kansloos en werd op vier kilometer van de streep gegrepen. Bora-Hansgrohe regisseerde de sprint en Ackermann maakte de klus af. Hij dreigde even door viervoudig winnaar Kristoff ingesloten te worden, maar met een fikse schouderduw was de weg weer vrij.</p>
<p>De Duitse WorldTour-wedstrijd wordt traditioneel verreden op de Dag van de Arbeid. In 2015 werd de wedstrijd afgelast vanwege terroristische dreiging.</p>
