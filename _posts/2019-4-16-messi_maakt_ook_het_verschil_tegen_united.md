---
layout: post
title: "Messi maakt ook het verschil tegen United"
date: Tue, 16 Apr 2019 23:11:34 +0200
category: sport
externe_link: "https://www.telegraaf.nl/sport/3456024/messi-maakt-ook-het-verschil-tegen-united"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/48cd743e-608c-11e9-b343-02c309bc01c1.jpg"
---

<p class="intro">Het heeft FC Barcelona niet veel moeite gekost zich ten koste van Manchester United te plaatsen voor de halve finales van de Champion League. In het eigen Camp Nou wonnen de Spanjaarden met 3-0. Op Old Trafford hadden ze dat al met 1-0 gedaan.</p> <p>Als te doen gebruikelijk had Lionel Messi een groot aandeel in de score. De Argentijn nam de eerste twee treffers voor zijn rekening. Na de hervatting scoorde Philippe Coutinho.</p><p>Van Manchester United was eigenlijk alleen de start goed. Al na een halve minuut trof Marcus Rashford de lat, na voorbereidend werk van Paul Pogba. Veel meer dreiging kwam er lange tijd niet van Engelse kant.</p><p>Na iets meer dan een kwartier maakte Messi er 1-0 van. Op zijn welhaast onnavolgbare wijze passeerde hij twee tegenstanders, nadat eerder Ivan Rakitic had geprofiteerd van balverlies van Ashley Young. Bij nummer twee kreeg Messi bij een vrij matig schot de hulp van doelman David De Gea, die de bal onder zich liet doorglippen. Vlak voor rust kregen Rakitic en Sergi Roberto nog aardige mogelijkheden, maar nu greep De Gea wel goed in.</p><p>Na bemoeienissen van Messi, en Jordi Alba, rondde Coutinho af naar 3-0. De Braziliaan deed dat met een mooi afstandschot. Vlak voor tijd was Alexis Sánchez nog dicht bij een doelpunt voor Manchester United, maar doelman Marc-André ter Stegen redde op de kopbal van de Chileen.</p><p>In de halve finale speelt Barcelona tegen de winnaar van het duel tussen FC Porto en Liverpool.</p>
