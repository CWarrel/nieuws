---
layout: post
title: "Gemeente Enschede voorkomt faillissement FC Twente met miljoenensteun"
date: Tue, 09 Apr 2019 02:50:39 +0200
categories: 
- sport 
- voetbal 
externe_link: "https://nos.nl/l/2279623"
feature_image: "https://nos.nl/data/image/2019/04/09/542372/1008x567.jpg"
---

<p>De gemeenteraad van Enschede gaat akkoord met een steunplan voor FC Twente om een faillissement van de club te voorkomen. Een deel van de gemeentelijke lening wordt kwijtgescholden. Een ander deel is omgezet naar een achtergestelde lening. Bovendien hoeft er geen rente en aflossing over te worden betaald.</p>
<p>De gemeenteraad was verdeeld over het voorstel waarmee veertien miljoen euro is gemoeid. De coalitie stemde voor en de oppositie was tegen.</p>
<h2>Pijnlijk besluit</h2>
<p>Volgens RTV Oost is dit een pijnlijk besluit voor de gemeente, omdat er dit jaar ook wordt bezuinigd op sociale uitgaven. Dat was een belangrijke reden voor de SP en GroenLinks om tegen te stemmen.</p>
<p>Wethouder Eerenberg noemt het een heel moeilijke beslissing. "Het is echt niet leuk om te doen, maar wel noodzakelijk. Het alternatief, een faillissement van FC Twente, zou veel erger zijn."</p>
<p>Ook het bedrijfsleven en een aantal particulieren doen mee aan het plan om de financiële situatie van Twente iets te verbeteren. Zo scheldt ABN Amro 4,5 miljoen euro kwijt op een schuld van 5,5 miljoen euro bij de bank.</p>
<h2>Familie Wessels helpt</h2>
<p>Ook de familie Wessels (van bouwbedrijf VolkerWessels) doet via een investeringsmaatschappij voor miljoenen mee aan het steunplan. De familie is al vele jaren bij de club betrokken en hielp de club eerder financieel.</p>
<p>Aan de steun van de gemeente wordt wel een aantal voorwaarden gesteld. Zo is afgesproken dat de club per seizoen bijna 2000 kaarten beschikbaar stelt aan Enschedeërs met weinig geld. Daarnaast moet Twente zo snel mogelijk het trainingscomplex in Hengelo verlaten en terugkeren naar trainingscomplex Het Diekman in Enschede.</p>
<p>Met deze steun van de gemeente en de bedrijven is het technische faillissement van de club voorbij. Toch blijven de financiële zorgen, want er staat nog een schuld van zo'n 30 miljoen euro.</p>
<h2>Gemeente: het is een keer klaar</h2>
<p>Van wethouder Eerenberg hoeft de club bij nieuwe problemen niet meer bij de gemeenteraad aan te kloppen. "Het was een unaniem geluid uit de gemeenteraad. Die zei: het is echt een keer klaar. En volgens mij heeft FC Twente dat heel goed gehoord."</p>
<p>Lid van de raad van commissarissen bij FC Twente, Groenewold, is zich bewust van het gevoel dat de gemeente aan deze reddingsoperatie overhoudt: "Wij vinden dat wij met gepaste nederigheid moeten constateren dat een aantal partijen pijn hebben moeten lijden, waaronder de gemeente Enschede. We zijn wel heel tevreden dat FC Twente een volgende stap kan zetten en een gezonde club kan worden."</p>
