---
layout: post
title: "Eerste Kamer krijgt integriteitscode"
date: Tue, 16 Apr 2019 14:05:26 +0200
category: nieuws
externe_link: "https://nos.nl/l/2280724"
feature_image: "https://nos.nl/data/image/2018/09/26/502493/1008x567.jpg"
---

<p>De Eerste Kamer krijgt een gedragscode voor de nevenfuncties van leden, de omgang met lobbyisten en het aannemen van cadeaus. Er zijn al wel wat integriteitsregels en veel partijen hebben zelf ook bepalingen, maar dat wordt nu gestroomlijnd en aangescherpt.</p>
<p>Er is van tijd tot tijd discussie over de integriteit van Eerste Kamerleden. De Raad van Europa dringt al langer aan op strengere regels en onlangs werd bekend dat de VVD een onderzoek instelt naar haar eigen senator Anne-Will Duthler vanwege mogelijke belangenverstrengeling.</p>
<h2>Lobbyisten</h2>
<p>Een speciale Kamercommissie heeft nu aanbevelingen gedaan voor een code en de Senaat moet die later officieel vaststellen. Het ziet ernaar uit dat de aanbevelingen voor het grootste deel worden overgenomen.</p>
<p>In de gedragscode komen onder meer regels te staan over de omgang van Eerste Kamerleden met lobbyisten. Daarmee wordt een advies van de Raad van Europa overgenomen. Verder wordt de bepaling aangescherpt waarin staat dat senatoren verplicht zijn een omschrijving te geven van hun functies en van de organisaties waarvoor ze werken.</p>
<p>Er komt ook een systeem van toezicht en handhaving: de Eerste Kamervoorzitter en ondervoorzitters oordelen over naleving en interpretatie van de code en dat oordeel wordt openbaar gemaakt. Verder voorziet de code ook in het benoemen van een onafhankelijk vertrouwenspersoon.</p>
