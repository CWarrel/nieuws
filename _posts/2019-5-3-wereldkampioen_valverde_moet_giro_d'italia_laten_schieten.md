---
layout: post
title: "Wereldkampioen Valverde moet Giro d'Italia laten schieten"
date: Fri, 03 May 2019 09:46:30 +0200
categories: 
- sport 
- wielrennen 
externe_link: "https://nos.nl/l/2283051"
feature_image: "https://nos.nl/data/image/2018/10/13/506055/1008x567.jpg"
---

<p>Wielrenner Alejandro Valverde kan niet starten in de Ronde van Italië, die volgende week zaterdag begint. De wereldkampioen kwam vorige week ten val in de aanloop naar Luik-Bastenaken-Luik.</p>
<p>In de Waalse klassieker gaf hij met nog 100 kilometer te gaan op. Onderzoek wees eerder deze week uit dat Valverde kampt met vochtophoping in het heiligbeen.</p>
<h2>Geen succes in regenboogtrui</h2>
<p>Valverde veroverde in september vorig jaar de regenboogtrui, waarmee een lang gekoesterde wens in vervulling ging. Dit seizoen weet hij niet te overtuigen. De afgelopen jaren reeg hij de overwinningen in het voorjaar aaneen, maar dit jaar staat de teller pas op één zege, een ritoverwinning in de Ronde van de Verenigde Arabische Emiraten.</p>
<p>In april debuteerde Valverde in de Ronde van Vlaanderen met een achtste plaats. In de Amstel Gold Race en de Waalse Pijl, de koers waar hij recordhouder is met vijf zeges, kon hij geen potten breken.</p>
<p>"Het is erg jammer om niet aan een grote ronde als de Giro deel te kunnen nemen", laat Valverde weten op Twitter. "Ik moet aandacht besteden aan mijn lichaam en weer helemaal fit worden om in de rest van het jaar de best mogelijke resultaten te behalen."</p>
<p>De Giro begint volgende week zaterdag met een tijdrit in Bologna. Tom Dumoulin, Simon Yates en Primoz Roglic gelden als de grote favorieten voor de eindzege. Valverde, in 2016 derde in het klassement, werd hooguit gezien als outsider voor een podiumplaats.</p>
