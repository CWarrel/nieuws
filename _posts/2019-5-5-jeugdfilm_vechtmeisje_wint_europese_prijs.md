---
layout: post
title: "Jeugdfilm Vechtmeisje wint Europese prijs"
date: Sun, 05 May 2019 23:21:00 +0200
category: entertainment
externe_link: "https://www.telegraaf.nl/entertainment/3540722/jeugdfilm-vechtmeisje-wint-europese-prijs"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a9f209cc-6fe7-11e9-8854-0217670beecd.jpg"
---

<p class="intro">De Nederlandse jeugdfilm Vechtmeisje is zondag door de Young Audience Award van de Europese Film Academy uitgeroepen tot beste Europese film van het jaar. Regisseur Johan Timmers was in de Duitse plaats Erfurt aanwezig om de prijs in ontvangst te nemen, maakte producent The Film Kitchen bekend.</p> <p>De Young Audience Award wordt jaarlijks uitgeroepen door een jongerenjury uit 34 landen en uit 55 steden uit heel Europa. Zij brengen hun stem uit op een aantal genomineerde films. Vechtmeisje won met ruime voorsprong.</p><p>De film vertelt over de licht ontvlambare 12-jarige Bo die als haar ouders in een vechtscheiding belanden, troost vindt bij de kickboksclub. Ze blijkt een natuurtalent te zijn en mag al snel meedoen aan de Nederlandse kampioenschappen, maar door de scheiding van haar ouders is Bo afgeleid en komt de wedstrijd steeds meer in gevaar.</p><p>Meer prijzen</p><p>Aiko Beemsterboer, Bas Keizer, Dioni Jurado Gomez en Imanuelle Grives spelen de hoofdrollen in de film. Vechtmeisje was niet de enige Nederlandse jeugdfilm die dit weekend in de prijzen viel. Kapsalon Romy, met actrice Beppie Melissen in de hoofdrol, is op het prestigieuze International Children’s Film Festival in de Noorse stad Kristiansand bekroond tot beste Europese jeugdfilm van het jaar. De jury beoordeelde negen Europese jeugdfilms „van uitzonderlijk hoge kwaliteit” en wees Kapsalon Romy als beste aan.</p><p>De jeugdfilm Mijn bijzonder rare week met Tess van regisseur Steven Wouterlood werd in Kristiansand bekroond door de jeugdjury en won twee prijzen op een festival in Kalinigrad. De film met onder meer Jennifer Hoffman en Julian Ras in de hoofdrollen, vertelt over Samuel die bang is om als jongste van het gezin alleen over te blijven. Daarom begint de jongen tijdens zijn vakantie op Terschelling vastberaden aan zijn zelfverzonnen alleenheidstraining.</p>
