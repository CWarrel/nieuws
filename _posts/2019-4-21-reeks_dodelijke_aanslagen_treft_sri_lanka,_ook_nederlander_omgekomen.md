---
layout: post
title: "Reeks dodelijke aanslagen treft Sri Lanka, ook Nederlander omgekomen"
date: Sun, 21 Apr 2019 12:37:21 +0200
category: binnenland
externe_link: "http://feeds.nos.nl/~r/nosnieuwsbinnenland/~3/YdcYLskLvG4/2281417"
feature_image: "https://nos.nl/data/image/2019/04/21/545082/1008x567.jpg"
---

<p>Bij een reeks aanslagen in Sri Lanka op kerken, hotels en een dierentuin zijn volgens diverse bronnen rond de tweehonderd doden gevallen. Daarbij is ook zeker één Nederlander omgekomen.</p>
<p>Bij de aanslagen zijn ook honderden gewonden gevallen. De daders lijken het gemunt te hebben op christenen. Ze lieten explosieven afgaan bij drie kerken, die vanwege de paasviering vol zaten. De aanslagen veroorzaakten veel paniek, zoals blijkt uit eerste beelden.</p>
<p>De Sri Lankaanse regering heeft de daders van de reeks aanslagen van eerder vandaag geïdentificeerd. Minister Wijewardene van Defensie zei op een persconferentie eerder op de dag dat zij nog op vrije voeten zijn. Hij zei niets over de achtergrond van de daders. "We nemen alle maatregelen die nodig zijn om te voorkomen dat de extremisten in ons land hun gang kunnen gaan", zei Wijewardene.</p>
<p>Een van die maatregelen is het invoeren van een avondklok, die per direct werd ingesteld. Ook zegt de regering sociale media en berichtendiensten zoals WhatsApp te hebben platgelegd.</p>
<p>In de loop van de middag is de arrestatie van zeven verdachten gemeld.</p>
<p>Verschillende wereldleiders hebben hun afschuw uitgesproken over de serie aanslagen in Sri Lanka. Ook premier Rutte reageerde.</p>
<p>Paus Franciscus heeft in zijn jaarlijkse paastoespraak opgeroepen tot vrede en het neerleggen van wapens. Ook stond hij stil bij de aanslagen in Sri Lanka. Hij sprak van "wreed geweld".</p>
<p>"Met grote droefheid heb ik het bericht vernomen van de ernstige aanslagen die juist met Pasen zo veel leed hebben veroorzaakt", zei hij tegen de tienduizenden aanwezigen op het Sint-Pieterplein in Vaticaanstad.</p>
<p>Volg voor het laatste nieuws dit liveblog. Meer in onze extra uitzending om 22.00 uur op npo2.</p><img src="http://feeds.feedburner.com/~r/nosnieuwsbinnenland/~4/YdcYLskLvG4" height="1" width="1" alt=""/>
