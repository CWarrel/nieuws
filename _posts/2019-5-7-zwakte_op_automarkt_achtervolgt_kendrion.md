---
layout: post
title: "Zwakte op automarkt achtervolgt Kendrion"
date: Tue, 07 May 2019 07:49:33 +0200
categories: 
- financieel 
- koersen 
externe_link: "https://www.telegraaf.nl/financieel/3545612/zwakte-op-automarkt-achtervolgt-kendrion"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b1525a4e-7098-11e9-8aa7-02d1dbdc35d1.jpg"
---

<p class="intro">Tegenvallende verkoopcijfers bij autofabrikanten blijven de resultaten van Kendrion achtervolgen. De leverancier van elektromagnetische componenten kampte in het eerste kwartaal van dit jaar zowel met een lagere winst als omzet. Daarmee houdt de negatieve trend aan van met name de laatste maanden van 2018, toen dit ook het geval was.</p> <p>Kendrion zette een omzet in de boeken van 108,3 miljoen euro. Dat resultaat betekende een daling van 10 procent op jaarbasis. De winst daalde met 41 procent tot 4,3 miljoen euro. Per 1 september vorig jaar kregen autofabrikanten in Europa te maken met verplichte nieuwe emissietesten (WLTP) en dat zette een rem op hun verkopen. Dit effect werkte direct door op de resultaten van de autotak van Kendrion. Daar daalde de omzet met 13 procent. Ook bij de industriële tak was sprake van een zwakker resultaat.</p><p>Topman Joep van Beurden sprak van een moeilijk kwartaal, waarbij de mindere prestaties in de autosector als verwacht doorwerkten op de resultaten. Evengoed blijft hij positief over de kansen die er liggen op het gebied van elektrisch en autonoom rijden.</p><p>Verbeteringen</p><p>Hij erkent dat de industriële tak eerder nog wel de mindere prestaties van de autodivisie goeddeels wist te compenseren. Dit was in de eerste maanden van het jaar in mindere mate het geval al vindt hij dat de prestaties wel in perspectief moeten worden gezien, zeker gelet op het zeer sterke eerste kwart van 2018. ,,Onze industrietak haalde eerder een rapportcijfer negen. Dat is nu een acht", zo zei hij.</p><p>Kendrion heeft de voorbije jaren werk gemaakt van het verbeteren van werkprocessen. Eerder ingrepen leveren het bedrijf structureel 20 miljoen aan kostenbesparingen op. Daarnaast heeft het bedrijf investeringen opgevoerd. Naast de autodivisie steekt Kendrion ook geld in robotica en groeimarkt China. In het Aziatische land wist Kendrion de omzet met ruim 20 procent op te voeren. Het bedrijf plukt volgens Van Beurden duidelijk de vruchten van eerdere investeringen en stappen die zijn gezet in het land.</p><p>Op de korte termijn rekent Kendrion op aanhoudende ,,zwakkere" marktomstandigheden bij automotive en industrie. In China rekent het bedrijf op een forse verbetering van de prestaties. Over de middellange termijn is Kendrion wat positiever gestemd. Het bedrijf houdt ook vast aan eerder gestelde doelen van rendement op investeringen van minstens 20 procent en een marge op het bedrijfsresultaat van meer dan 15 procent tegen 2023.</p>
