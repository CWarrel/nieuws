---
layout: post
title: "Lazio schakelt Milan uit en bereikt finale Italiaanse beker"
date: Wed, 24 Apr 2019 22:45:17 +0200
categories: 
- sport 
- voetbal 
externe_link: "https://nos.nl/l/2281936"
feature_image: "https://nos.nl/data/image/2019/04/24/545872/1008x567.jpg"
---

<p>Lazio heeft ten koste van AC Milan de finale van de Italiaanse beker bereikt. De club uit Rome was na de 0-0 in eigen huis eind februari, woensdagavond in Milaan met 1-0 te sterk.</p>
<p>Bij Lazio, zesvoudig winnaar van de Coppa Italia en voor het laatst in 2013, was Joaquin Correa de gevierde man. Hij rondde uiterst koel een snelle tegenaanval af nadat Milan een corner had verprutst.</p>
<p>Milan dacht langszij te komen, maar het doelpunt van Patrick Cutrone werd afgekeurd wegens buitenspel, waardoor Lazio voor de vierde keer in zeven jaar tijd doorstoot tot de finale. In de finales van 2015 en 2017 ging de ploeg onderuit tegen Juventus.</p>
<h2>Nederlanders naar finale?</h2>
<p>Lazio kan het in de finale op 15 mei opnemen tegen het Atalanta Bergamo van de Nederlanders Marten de Roon en Hans Hateboer. Atalanta, dat in de kwartfinales Juventus uitschakelde, neemt het donderdagavond in de return van de andere halve finale in eigen huis op tegen Fiorentina. Het eerste duel tussen beide ploegen eindigde in 3-3.</p>
