---
layout: post
title: "Jaartop voor zonnige AEX"
date: Tue, 16 Apr 2019 17:40:00 +0200
categories: 
- financieel 
- koersen 
externe_link: "https://www.telegraaf.nl/financieel/3450501/jaartop-voor-zonnige-aex"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bbb2ac7c-605e-11e9-847b-0218eaf05005.jpg"
---

<p class="intro">De Amsterdamse beursgraadmeter AEX is dinsdag naar het hoogste punt van dit jaar gestegen. Beleggers waren positief in aanloop naar de kwartaalcijfers van de zwaargewichten ASML en Unilever. Bij de middelgrote fondsen was Flow Traders de uitblinker met een koerssprong van ruim 3%.</p> <p>De AEX-index sloot 0,5% hoger op 565,19 punten. De beursgraadmeter bereikte vlak voor het slot bij een stand van 565,83 punten het hoogste niveau sinds augustus 2018. De Midkap steeg 0,5% naar 819,48 punten.</p><p>„De rust is teruggekeerd rond de Brexit en de handelsoorlog tussen de VS en China”, zei vermogensstrateeg Richard Abma (OHV) over het optimisme onder beleggers. Volgens hem is het nu wachten op de kwartaalcijfers van chipmachinefabrikant ASML en levensmiddelengigant Unilever. „Dat zijn echte market movers.”</p><p>Diverse Europese beursgraadmeters bereikten vandaag eveneens nieuwe jaartoppen. De Duitse DAX en de Britse FTSE 100 stegen 0,7% en 0,5%. De Franse CAC 40 pluste 0,4%. De Amerikaanse beurzen koersten aan het einde van de middag 0,1% tot 0,3% hoger.</p><p>Bij de Nederlandse hoofdfondsen ging Aalberts Industries met een winst van 2,5% aan kop. ASML won 1,8%. De analistenconsensus is dat de chipmachineproducent woensdag een omzetdaling van 8% over het eerste kwartaal rapporteert.</p><p>Bankconcern ING steeg 0,9%. ING-topman Ralph Hamers heeft Commerzbank-baas Martin Zielke benaderd over een overname van de bank uit Frankfurt, meldde Manager Magazin.</p><p>Unilever koerste 0,3% hoger in aanloop naar de publicatie van zijn kwartaalcijfers op donderdag. Analisten denken dat het was- en levensmiddelenconcern zijn eigen doelstelling voor de autonome omzetgroei niet heeft gehaald.</p><p>Royal Dutch Shell zakte 0,3%. Diverse politieke partijen willen dat de olie- en gasmaatschappij winstbelasting in Nederland gaat betalen. Tankopslagconcern Vopak (-0,4%) en bierbrouwer Heineken (-0,4%) waren de grootste dalers in de AEX.</p><p>Bij de middelgrote fondsen blonk handelshuis Flow Traders uit met een plus van 3,4% uit, na de publicatie van meevallende kwartaalcijfers. „Flow Traders blijft goed presteren ondanks dat de marktomstandigheden momenteel slecht voor ze zijn met de lage volatiliteit op de beurzen”, zei vermogensstrateeg Abma.</p><p>Metalenfabrikant AMG (+2,1%) en kabelaar Altice Europe (+2,1%) lagen er eveneens positief bij in de Midkap. TomTom won 1,8%. Vermogensbeheerder Kepler Cheuvreux heeft het navigatiebedrijf op de kooplijst geplaatst, in aanloop naar de publicatie van de kwartaalcijfers op woensdag.</p><p>Takeaway zakte echter 2,2%. Het maaltijdenbestelbedrijf werd door Bank Degroof Petercam van de kooplijst gehaald.</p><p>Op de lokale markt maakten beleggers zich op voor de voetbalkraker tussen Ajax en Juventus vanavond in de Champions League. Het aandeel Ajax steeg 0,9%. Een plek in de halve finale van de Champions League levert ruim €12 miljoen op.</p><p>Lees ook: Column ’Klokkenluiders en de AFM’</p><p>Volg de beurs op de voet met de DFT Koersen-app. Download hier voor iPhone of voor Android</p>
