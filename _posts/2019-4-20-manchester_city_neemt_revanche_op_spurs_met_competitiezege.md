---
layout: post
title: "Manchester City neemt revanche op Spurs met competitiezege"
date: Sat, 20 Apr 2019 15:31:16 +0200
category: sport
externe_link: "https://nos.nl/l/2281298"
feature_image: "https://nos.nl/data/image/2019/04/20/544903/1008x567.jpg"
---

<p>Drie dagen na de spectaculaire 4-3 in de Champions League heeft Manchester City in de Premier League opnieuw van Tottenham Hotspur gewonnen: 1-0.</p>
<p>De stemming bij City was na afloop een stuk beter dan afgelopen woensdag. Toen werd de ploeg van Pep Guardiola ondanks de zege uitgeschakeld in de Champions League en plaatsten de Spurs zich voor de halve finales tegen Ajax. Nu leverde de overwinning City drie belangrijke punten op in de strijd om de landstitel.</p>
<p>Zo'n bizar scoreverloop als woensdag was er deze keer niet. Toen stond het na 11 minuten spelen al 2-2, dit keer stond het slechts 1-0.</p>
<p>Na vijf minuten was het raak: Bernardo Silva zette voor, Sergio Agüero kopte door en Phil Foden kopte raak. Het was de eerste goal voor de Citizens van de 18-jarige Foden.</p>
<p>Daarna heerste City en ontsnapte Tottenham aan een strafschop na een vermeende overtreding van Jan Vertonghen op Agüero. In de Premier League is geen VAR aanwezig, dus teruggekeken werd er niet.</p>
<h2>Blessure De Bruyne</h2>
<p>De Spurs waren wel gevaarlijk in de counter, maar doelman Ederson greep goed in op pogingen van Christian Eriksen en Son Heung-min. De ongrijpbare Zuid-Koreaan is in de eerste wedstrijd in de halve finales van de Champions League geschorst.</p>
<p>Een smetje op de eerste helft van Manchester City was het uitvallen van Kevin De Bruyne in de 38ste minuut. De Belg, die al het hele seizoen wordt geteisterd door blessures, overstrekte zijn linkerknie en moet vrezen voor het restant van het seizoen. </p>
<p>Na rust werd beide ploegen nog eens een penalty onthouden en voorkwam Ederson dat Lucas Moura de 1-1 kon maken. City had veel de bal, maar op een inzet van Raheem Sterling na (een redding van doelman Paulo Gazzaniga die Hugo Lloris verving) bleven kansen uit.</p>
<p>Door de zege is City weer naar de koppositie van de Premier League geklommen, met één punt voorsprong op Liverpool.</p>
