---
layout: post
title: "Miljardair schenkt 200 miljoen voor wederopbouw Notre-Dame"
date: Tue, 16 Apr 2019 09:23:23 +0200
category: buitenland
externe_link: "https://www.telegraaf.nl/nieuws/3450544/miljardair-schenkt-200-miljoen-voor-wederopbouw-notre-dame"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3e63112e-601a-11e9-b172-02d1dbdc35d1.jpg"
---

<p class="intro">Dat de Fransen massaal begaan zijn met het lot dat ’hun’ kathedraal maandagavond trof, was al duidelijk. Maar dat er zo veel mensen met forse bedragen over de brug komen verrast. Bernard Arnault, de steenrijke zakenman achter de al even welvarende groep Louis Vuitton Moët Hennessy (LVMH), doet er nog een schepje bovenop. Hij heeft toegezegd 200 miljoen euro te zullen schenken voor de heropbouw van de kathedraal.</p> <p>„De familie Arnault en de groep LVMH maakt zich hard voor de wederopbouw van de buitengewone kathedraal, het symbool van Frankrijk, het patrimonium en de eenheid.”</p><p>De gift volgt op de mededeling van François-Henri Pinault van het ook in luxe artikelen actieve bedrijf Kering. Pinault heeft laten weten 100 miljoen beschikbaar te stellen. Hij reageerde snel op de aankondiging van president Emmanuel Macron dat er geld zal worden ingezameld voor de wederopbouw. Pinault doet de gift via de investeringsmaatschappij van de familie Pinault: Groupe Artémis.</p><p>Maar er komt uit meerdere hoeken financiële steun. Er is een geldinzameling opgezet voor burgers, de regio Ile-de-France heeft aangekondigd 10 miljoen euro vrij te zullen maken.</p><p>Burgemeester Anne Hidalgo heeft dinsdag gezegd dat ze een grote internationale conferentie wil organiseren voor donateurs en deskundigen voor de wederopbouw.</p><p>Hoe groot de schade is die de brand heeft veroorzaakt is nog niet bekend. De structuur van het gebouw lijkt de brand op het nippertje te hebben doorstaan. Frankrijk heeft veel religieuze kunst verloren, vooral tijdens de revolutie eind 18e eeuw toen ook de Notre-Dame werd geplunderd en deels verwoest. Het herstel van de in de Eerste Wereldoorlog verwoeste kathedraal van Reims duurde van 1920 tot 1938.</p>
