---
layout: post
title: "PvdA stapt uit onderhandelingen Overijssel, wil niet met FvD"
date: Thu, 18 Apr 2019 16:43:56 +0200
category: binnenland
externe_link: "http://feeds.nos.nl/~r/nosnieuwsbinnenland/~3/FoeUXN-006g/2281036"
feature_image: "https://nos.nl/data/image/2019/04/18/544550/1008x567.jpg"
---

<p>De PvdA stapt uit de coalitieonderhandelingen in de provincie Overijssel. De verschillen met Forum voor Democratie zijn te groot, concludeert te partij in een bericht op haar website. Over de mogelijke samenwerking ontstond veel onvrede onder de achterban.</p>
<p>Gisteren werd bekend dat PvdA, Forum, VVD, CDA en ChristenUnie zouden gaan formeren. Daarop volgden onder meer op Twitter boze en afkeurende reacties.</p>
<p>De partij laat weten de boosheid van de achterban te begrijpen. De zorgen over samenwerking met Forum zijn groot,</p>
<p>concludeert de partij.</p>
<p>Bij de Provinciale Statenverkiezingen in maart was Forum voor Democratie de grote winnaar. In Flevoland werden zij de grootste partij, in Overijssel tweede. Daarop ging de PvdA het gesprek aan omdat, zo gaf de partij aan, bij democratie hoort "dat je met alle partijen zoekt naar overeenkomsten die kunnen leiden tot samenwerking en een sterk bestuur voor de toekomst van onze provincie".</p>
<p>Tijdens die gesprekken merkte de PvdA dat lokale vertegenwoordigers van Forum voor Democratie de standpunten van de partijtop niet altijd deelden, en daardoor leek er aanvankelijk "een basis om door te gaan".</p>
<h2>Niet blind</h2>
<p>Maar nu zegt dat de partij dat de verschillen toch te groot zijn. "Homeopathische verdunning, vrouwen die minderwaardig zijn en het systematisch bestrijden van leraren, wetenschappers en journalisten is voor de Partij van de Arbeid onacceptabel."</p>
<p>De partij haalt ook uitspraken van Baudet van vandaag aan, waarin hij een Zweeds meisje dat tegen klimaatverandering strijdt een "narcistisch pubertijdsperikel"noemt.</p>
<p>"Wij zijn niet blind voor de emotie die de uitspraken en standpunten bij onze achterban en de inwoners van Overijssel oproepen. Ondanks de zeer respectvolle en open gesprekken met de lokale vertegenwoordigers van Forum in de Provinciale Staten tijdens de informatie, komen wij tot de conclusie dat samenwerken voor ons niet mogelijk is".</p>
<p>Ook in Noord-Holland werd Forum de grootste, maar daar doet de partij al niet meer mee aan de formatie.</p>
<p>In Flevoland onderhandelen Forum en PvdA nog wel. Daar heeft de PvdA harde eisen gesteld. Forum moet onder meer afstand nemen van het lerarenmeldpunt en het streven naar een nexit, het vertrek van Nederland uit de Europese Unie. De kans dat ze er daar samen uit komen lijkt daardoor niet groot.</p><img src="http://feeds.feedburner.com/~r/nosnieuwsbinnenland/~4/FoeUXN-006g" height="1" width="1" alt=""/>
