---
layout: post
title: "Minister De Jonge: stop met maagdenvlieshersteloperaties"
date: Fri, 05 Apr 2019 19:59:38 +0200
category: politiek
externe_link: "https://nos.nl/l/2279188"
feature_image: "https://nos.nl/data/image/2019/04/05/541709/1008x567.jpg"
---

<p>Minister De Jonge van Volksgezondheid wil dat artsen stoppen met maagdenvlieshersteloperaties. Dat zegt hij in reactie op het verhaal van NOS op 3 over de commerciële markt voor maagdenvlieshersteloperaties.</p>
<p>Meisjes die geen maagd meer zijn, maar wel willen bloeden in hun huwelijksnacht, kunnen daarvoor een operatie ondergaan. Die ingrepen worden soms gedaan in ziekenhuizen, maar inmiddels veel meer door commerciële klinieken.</p>
<p>"Het is een schadelijke traditionele praktijk waar we echt een punt achter moeten zetten met elkaar. Je mag van de familiedruk op meisjes geen verdienmodel maken", zegt hij. Hij wil in gesprek met de klinieken die deze operaties aanbieden.</p>
<h2>Schadelijke tradities</h2>
<p>De Jonge wil ook afspreken met alle artsen dat zij hier niet meer aan meewerken. Maar een wettelijk verbod is juridisch lastig, zegt hij. "Theoretisch is het de beslissing van het meisje zelf, haar vrije wil. Maar het moeilijke hier is de druk van de familie." Het is de vraag of het dan ook echt de beslissing van het meisje of de vrouw zelf is, zegt hij.</p>
<p>Bekijk in deze video hoe meisjes faken dat ze maagd zijn. Ook ontkrachtten we de mythe van het maagdenvlies:</p>
<p>De beroepsvereniging voor gynaecologen, de NVOG, raadt de operaties af, tenzij artsen geen andere oplossing zien voor de meisjes. Dat kan bijvoorbeeld als meisjes fysiek gevaar lopen of er psychisch zwaarwegende redenen zijn om de operatie toch te doen.</p>
<p>De Jonge: "Als artsen hieraan blijven meewerken, ook al is dat met de beste intenties, dan hou je schadelijke tradities in stand. Dat zouden we echt niet moeten willen met elkaar."</p>
<h2>Persoonlijke veiligheid</h2>
<p>Als veiligheid in het geding is, zijn daar andere oplossingen voor, zegt hij. "Als artsen zich echt zorgen maken over wat er gebeurt als ze 'nee' zeggen tegen de meisjes, dan moeten we daar het gesprek over voeren. Wat is er dan nodig om de veiligheid van meisjes te waarborgen?"</p>
<p>En als hun persoonlijke veiligheid in het geding is, kunnen instanties zoals Veilig Thuis of de politie ook een rol spelen, zegt hij. "Dan is niet de oplossing: dan maar meewerken aan zo'n operatie."</p>
