---
layout: post
title: "Voor het eerst een WK Fortnite: miljoenen aan prijzengeld, maar gamers zijn kritisch"
date: Sun, 14 Apr 2019 18:28:28 +0200
category: nieuws
externe_link: "https://nos.nl/l/2280469"
feature_image: "https://nos.nl/data/image/2019/04/14/543673/1008x567.jpg"
---

<p>Dit weekend zijn de kwalificaties voor het eerste wereldkampioenschap Fortnite begonnen. Wie zich daarvoor weet te plaatsen gaat vervolgens op voor de hoofdprijs van 3 miljoen dollar. Nederlanders maken kans om zich te kwalificeren, maar ondertussen is er veel commentaar op het spel.</p>
<p>Fortnite werd het afgelopen jaar uit het niets verreweg het grootste spel ter wereld. Met zo'n 200 miljoen spelers wereldwijd verdient gameontwikkelaar Epic Games bakken met geld. Een deel daarvan investeert het in online en fysieke competities. In totaal keert het bedrijf daarbij dit jaar 100 miljoen dollar in prijzengeld uit. Het grootste deel daarvan, 30 miljoen dollar, valt van 26 tot 28 juli te winnen bij het wereldkampioenschap. Daarmee is het in één klap de grootste prijzenpot in 'esports' ooit.</p>
<p>Tijdens dat evenement gaat de solowinnaar met 3 miljoen dollar naar huis. In totaal 100 spelers kunnen zich de komende tien weken voor de solocompetitie kwalificeren. Daarnaast is er ook een duocompetitie met 50 teams.</p>
<p>"Er zijn drie Nederlanders die grote kans maken om zich voor het wereldkampioenschap te kwalificeren", zegt Ramon Pützfeld die voor gamesite Esports Club het competitieve Fortnite volgt. Hij denkt aan Dmitri "Mitr0" van de Vrie, Milan "Milan" Lopes en Sven "Svennoss" Edelenbosch.</p>
<p>De 16-jarige Dmitri van de Vrie ziet hij zelfs als kanshebber voor de winst bij het eindtoernooi. "Hij heeft al veel toernooien gespeeld en ook al veel gewonnen; hij haalde het afgelopen jaar al bijna 300.000 dollar aan prijzengeld binnen met Fortnite." Wereldwijd wordt hij gezien als een van de beste competitieve spelers.</p>
<p>Veel spelers zijn blij met de enorme prijzenpot die er bij het WK beschikbaar gesteld is door ontwikkelaar Epic Games, maar er is ook veel commentaar van topspelers. Volgens hen is de game nog niet klaar voor zo'n groot toernooi.</p>
<p>"Fortnite is heel groot, maar ook heel jong", legt Pützfeld uit. "Daarom heeft het spel moeite om een balans te vinden tussen de wensen van normale en competitieve spelers."</p>
<p>Epic Games brengt regelmatig grote updates uit. Iedere week verandert het spel daardoor inhoudelijk, of wordt het eiland waarop gespeeld wordt flink aangepast. Voor de normale gamer houdt dat het spel interessant, maar voor de professionele spelers die zich voorbereiden op toernooien maakt dit het spel ingewikkeld. Dit gebeurt niet bij andere grote spellen die door professionele gamers gespeeld worden.</p>
<p>"Maar dat commentaar heeft ook met de timing van sommige updates van Epic Games te maken. Soms pakken ze dat niet zo slim aan. Bij de Winter Royale, een toernooi dat in december werd gehouden, kwam er bijvoorbeeld een enorm krachtig zwaard in het spel dat alles op zijn kop zette", zegt Pützfeld. "Daar waren de spelers flink pissig over. Want als je één dag van tevoren zoiets groots doorvoert kun je je niet voorbereiden."</p>
<p>Kort na dat evenement is het zwaard weer uit het spel verdwenen, maar nu zijn de grote spelers boos over een ander spelelement: de ballen uit het filmpje hieronder:</p>
<p>Volgens eigenlijk iedereen die zich bezighoudt met de WK-kwalificatie zijn die ballen te krachtig en maken ze het spel niet meer interessant om te spelen. Als je er één te pakken krijgt is de kans groot dat je als een van de laatsten in het spel overblijft, en veel punten binnenhaalt voor je kwalificatie.</p>
<p>Samen met nog een aantal technische problemen, zoals overbelasting van de server aan het eind van het spel, zorgt dit ervoor dat sommige gamers vinden dat Epic Games het wereldkampioenschap Fortnite uit zou moeten stellen.</p>
<p>Toch denkt Pützfeld dat de pro-spelers het spel tóch blijven spelen. "Sommigen zeggen nu wel dat ze tot het WK doorgaan, en dan verder kijken. Maar als er zoveel geld in omgaat blijft het voorlopig gewoon gespeeld worden."</p>
