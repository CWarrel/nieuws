---
layout: post
title: "Wekdienst 22_4: dodental Sri Lanka op 290 en kampioenswedstrijd FC Twente"
date: Mon, 22 Apr 2019 07:18:43 +0200
category: nieuws
externe_link: "https://nos.nl/l/2281522"
feature_image: "https://nos.nl/data/image/2019/04/22/545278/1008x567.jpg"
---

<p>Goedemorgen! Het is Tweede Paasdag, dus traditioneel druk bij de woonboulevards en tuincentra. Verder kan FC Twente vandaag kampioen van de Eerste Divisie worden. En in Sri Lanka gaat het onderzoek door naar de bloedige aanslagen van gisteren.</p>
<p>Het weer: Tweede Paasdag verloopt zonovergoten. De temperatuur loopt op naar 21 tot lokaal 26 graden. Op de Wadden is het een paar graden koeler. De wind blijft oostelijk en matig.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> In Sri Lanka zijn veiligheidsmaatregelen van kracht na de aanslagen van gisteren en het onderzoek gaat door. Er zijn gisteren 24 verdachten aangehouden, maar veel is nog onduidelijk. FC Twente kan vandaag kampioen van de Eerste Divisie worden. De Enschedese club speelt in een uitverkochte Grolsch Veste tegen de beloften van AZ. En het is World Earth Day. Op evenementen over de hele wereld wordt aandacht gevraagd voor de problematiek rondom natuur, milieu en klimaatverandering. </p>
<h2>Wat heb je gemist?</h2>
<p>Het dodental van de aanslagen in Sri Lanka is opgelopen tot 290. Volgens lokale autoriteiten zijn er bij de aanslagen zeker 500 mensen gewond geraakt. De politie heeft inmiddels 24 mensen aangehouden, maar het is nog niet duidelijk welke groepering erachter zit.</p>
<p>De verantwoordelijkheid voor de aanslag is nog niet opgeëist. In het onderzoek wordt ook gekeken of er adequaat is gehandeld door de inlichtingen- en veiligheidsdiensten; de premier van Sri Lanka zei gisteren dat er aanwijzingen waren dat er een aanslag op handen was.</p>
<h2>Ander nieuws uit de nacht:</h2>
<p> Op de A1 ter hoogte van Deventer zijn vanmorgen vier doden gevallen bij een eenzijdig ongeluk. Een auto is tegen een portaal gebotst en daarna in brand gevlogen. Door het ongeluk is de snelweg vanaf Hengelo richting Apeldoorn volledig afgesloten. In Canada zijn de lichamen gevonden van de drie bergbeklimmers die sinds woensdag vermist werden in het Canadese deel van de Rocky Mountains. De drie alpinisten, David Lama (28), Hansjörg Auer (35) en Jess Roskelley (36) werden overvallen door een lawine, toen ze op weg waren naar de top van de ruim 3000 meter hoge berg Howse Peak. De twee mannen die verdacht werden van betrokkenheid bij de dood van een Noord-Ierse journalist zijn vrijgelaten. Volgens de politie worden ze ook niet vervolgd. De 29-jarige journaliste Lyra McKee werd afgelopen week doodgeschoten tijdens rellen in het Noord-Ierse Londonderry.  In Liessel in Noord-Brabant heeft brand gewoed in een appartementencomplex. Volgens de brandweer zijn daarbij drie personen lichtgewond geraakt. Het pand aan de hoofdstraat telt negen appartementen.  </p>
<h2>En dan nog even dit:</h2>
<p>In Japan is het de gewoonste zaak van de wereld: een high-tech-wc die je billen schoonspoelt met een straaltje warm water uit een sproeiertje. Daardoor hoef je veel minder of zelfs helemaal geen wc-papier te gebruiken. Ruim 80 procent van de Japanse huishoudens heeft zo'n wc. Ook in Nederland komen er steeds meer.</p>
<p>De 29-jarige Tom uit Amsterdam ontdekte de douche-wc tijdens een reis naar Zuid-Korea en heeft er sinds kort zelf een. "Het is gewoon een fijne sensatie, het water is verwarmd, de bril is verwarmd, je spoelt alles schoon, hij föhnt je droog, je veegt één keer om te controleren en je bent klaar."</p>
<p>Fijne dag!</p>
