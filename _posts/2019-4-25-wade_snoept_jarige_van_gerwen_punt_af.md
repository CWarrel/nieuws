---
layout: post
title: "Wade snoept jarige Van Gerwen punt af"
date: Thu, 25 Apr 2019 23:20:37 +0200
category: sport
externe_link: "https://nos.nl/l/2282081"
feature_image: "https://nos.nl/data/image/2019/04/25/546061/1008x567.jpg"
---

<p>Michael van Gerwen heeft zichzelf op zijn dertigste verjaardag niet kunnen trakteren op een overwinning in de Premier League. Tegen James Wade moest Van Gerwen na een spannende partij genoegen nemen met een gelijkspel: 7-7.</p>
<p>Eerder deze Premier League had Wade met 7-3 gewonnen van 'Mighty Mike' en ook in Birmingham liet de Engelsman zien dat er rekening met hem gehouden moet worden. Dankzij twee 121-finishes op rij nam hij een 2-1 voorsprong, waarna zich een gelijkopgaande strijd ontwikkelde.</p>
<p>Beide spelers haalden een hoog niveau en gaven elkaar geen duimbreed toe. Wade kwam nog het dichtst in de buurt van een overwinning door een 7-5 voorsprong te nemen, maar Van Gerwen gaf geen krimp en stelde alsnog een punt veilig.</p>
<p>Het gelijkspel van Van Gerwen heeft geen grote gevolgen. Rob Cross, de nummer twee van de ranglijst, speelde ook gelijk. Hij deed dat tegen Gerwyn Price uit Wales: 7-7. Van Gerwen houdt een voorsprong van een punt op de Engelsman Cross.</p>
<p>Er zijn nog drie reguliere speelrondes te gaan. Daarna gaan de beste vier spelers door naar de finaleavond in de O2-Arena in Londen.</p>
