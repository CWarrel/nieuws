---
layout: post
title: "Juve-voorzitter: 'Ajax blaast prachtig verleden nieuw leven in'"
date: Wed, 17 Apr 2019 10:02:42 +0200
category: sport
externe_link: "https://nos.nl/l/2280842"
feature_image: "https://nos.nl/data/image/2019/04/17/544270/1008x567.jpg"
---

<p>Juventus-voorzitter Andrea Agnelli sprak na de uitschakeling van zijn club in de kwartfinales van de Champions League zijn grote waardering uit voor Ajax. "We zijn terecht uitgeschakeld door een ploeg die speelt met een mooie filosofie en die zeker kans maakt op de eindzege. Ajax verdient veel respect", zei hij na de 2-1 nederlaag van zijn ploeg in Turijn.</p>
<p>"Natuurlijk zijn we teleurgesteld, maar we moeten ook zo sportief zijn om Ajax een groot compliment te geven. Edwin van der Sar en Marc Overmars hebben deze ploeg stap voor stap opgebouwd na de verloren finale van de Europa League van twee jaar geleden", prees Agnelli het werk van zijn bestuurlijke collega's.</p>
<h2>'Traditie in ere'</h2>
<p>"Ajax heeft dit jaar Real Madrid, Bayern München en Juventus in ernstige problemen gebracht. En dat met fantastisch voetbal. Zij blazen een prachtig verleden nieuw leven in. Want laten we niet vergeten dat je een mooie traditie eert als je het shirt van Ajax draagt."</p>
<p>Ook coach Massimiliano Allegri toonde zich een sportief verliezer. "Ajax verdiende de zege, zeker op basis van de tweede helft", aldus de Italiaan. "Ze hadden een beetje geluk dat ze na de 1-0 van Cristiano Ronaldo snel weer op gelijke hoogte kwamen, maar na rust speelden ze heel goed. Ajax had het middenveld in handen."</p>
<p>"Ajax heeft goede spelers en speelt goed voetbal, ze zijn geen underdog. Hoe kan dat ook na het scoren van vijf doelpunten tegen Real Madrid?", vroeg Allegri zich af.</p>
<p>De trainer van Juventus was ook reëel over de kansen die zijn eigen ploeg had gehad. "Als je de Champions League wil winnen, moet je op je top zijn als het erop aankomt. Maar de afgelopen weken hebben we de nodige blessures gehad, ook vanavond misten we een paar belangrijke spelers. Dan is het moeilijk om top te zijn."</p>
<p>"Nog niet zo lang geleden was voor ons winst van de Champions League een droom", zei voorzitter Agnelli. "Nu is dat een doel en dat zal volgend jaar niet anders zijn. Komend weekeinde kunnen we voor de achtste keer op rij landskampioen worden. Maar we willen meer. We willen Europees succes."</p>
<p>Daarom werd begin dit seizoen ook 112 miljoen euro neergeteld voor Ronaldo. Een hattrick van de Portugees hielp Juventus in de vorige ronde nog voorbij Atlético Madrid, maar zijn twee treffers tegen Ajax maakten ditmaal niet het verschil voor de Italianen. "Cristiano vergrootte onze kansen om de Champions League te winnen, maar voetbal is geen wiskunde", zei Allegri.</p>
<p>In Italiaanse media werd voor de wedstrijd al gespeculeerd dat uitblijven van Europees succes ook het einde van Allegri bij Juventus zou betekenen, maar volgens de trainer is daar geen sprake van. "Ik heb al met de voorzitter gesproken. Ik blijf ook volgend seizoen bij Juventus, we zijn nu al plannen aan het maken voor volgend jaar."</p>
