---
layout: post
title: "Vooronderzoek naar uitlatingen Vitesse-trainer Sloetski"
date: Mon, 08 Apr 2019 14:45:47 +0200
categories: 
- sport 
- voetbal 
externe_link: "https://nos.nl/l/2279559"
feature_image: "https://nos.nl/data/image/2019/04/08/542289/1008x567.jpg"
---

<p>Vitesse-trainer Leonid Sloetski wordt mogelijk geschorst naar aanleiding van zijn uitlatingen over scheidsrechter Serdar Gözübüyük. De KNVB meldt dat de onafhankelijk aanklager een vooronderzoek is gestart. Sloetski wond zich na afloop van de wedstrijd tegen PSV enorm op over de beslissingen van de scheidsrechter. Vitesse speelde met 3-3 gelijk tegen PSV.</p>
<p>Sloetski zei onder meer dat zijn ploeg tegen twaalf man speelde. Aanleiding voor de tirade van Sloetski was vooral de beslissing van Gözübüyük om na een duel tussen Vitesse-doelman Remko Pasveer en Hirving Lozano een strafschop te geven aan PSV, zonder de beelden terug te kijken. "Het was geen strafschop, maar een schwalbe", zei Sloetski. "Hij maakt cruciale fouten."</p>
<p>Ook noemde hij de scheidsrechter een onaangenaam persoon. Het is niet de eerste keer dat Sloetski zich negatief uitlaat over Gözübüyük. Dat deed hij ook na de uitwedstrijden tegen PSV (rood Doekhi) en Feyenoord (rood Bruns en Doekhi).</p>
<h2>'Schorsing waarschijnlijk'</h2>
<p>Of de uitspraken inderdaad gevolgen hebben voor de Russische trainer van Vitesse wordt later duidelijk. In het programma Peptalk van Ziggo Sport zei Sloetski er rekening mee te houden dat hij wordt geschorst.</p>
<p>Ook arbiter Gözübüyük reageerde in het programma. Hij zei dat hij niet begrijpt waarom Sloetski na de wedstrijd niet naar zijn kleedkamer is gekomen om om uitleg te vragen.</p>
<p>"Dat had gekund en dan niet tegen de pers die dingen zeggen. Dat zit me hoog. Ik heb met geen woord gesproken met de trainer, laat staan dat-ie me wat heeft gevraagd", aldus de scheidsrechter. "Dit was onaanvaardbaar."</p>
