---
layout: post
title: "Congresleden krijgen minder gekuiste versie van rapport Mueller"
date: Thu, 18 Apr 2019 16:18:14 +0200
category: nieuws
externe_link: "https://nos.nl/l/2281029"
feature_image: "https://nos.nl/data/image/2019/04/18/544537/1008x567.jpg"
---

<p>Republikeinse en Democratische leden van het Amerikaanse Congres krijgen een "minder geredigeerde" versie in handen van het rapport van speciaal aanklager Robert Mueller. Dat heeft de Amerikaanse minister van Justitie, Barr, gezegd in een persconferentie voorafgaand aan de verschijning van het rapport.</p>
<p>In het rapport, dat om 17.00 uur Nederlandse tijd wordt gepubliceerd, zijn veel gevoelige passages weggelakt. Congresleden krijgen een deel daarvan wel te zien, suggereerde Barr.</p>
<p>Volgens hem had president Trump op basis van zijn privileges als president nog meer passages kunnen laten weglakken, maar Trump heeft daarvan afgezien, zei Barr.</p>
<h2>Geen bewijs</h2>
<p>De minister herhaalde dat het rapport duidelijk maakt dat het campagneteam van Trump niet heeft samengespannen met Rusland om de Amerikaanse verkiezingen van 2016 te beïnvloeden.</p>
<p>Speciaal aanklager Mueller heeft daar na twee jaar onderzoek geen bewijs voor gevonden. Dat was ook al de conclusie van de samenvatting van het rapport, die vorige maand openbaar werd gemaakt.</p>
<p>Dat de Russen de verkiezingen hebben geprobeerd te beïnvloeden staat vast, daarvoor heeft Mueller al dertien individuele Russen en drie Russische bedrijven aangeklaagd. Zijn rapport moet een antwoord geven op de vraag of Trumps campagneteam daarin een rol speelde en wat de president wist van de Russische bemoeienis.</p>
