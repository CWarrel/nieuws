---
layout: post
title: "Imponerende Roest wereldkampioen allround"
date: Sun, 03 Mar 2019 23:26:48 +0100
categories: 
- sport 
- schaatsen 
externe_link: "https://www.telegraaf.nl/sport/3235640/imponerende-roest-wereldkampioen-allround"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a0fb7882-3e08-11e9-a0f6-47a9b3469c5a.jpg"
---

<p class="intro">Patrick Roest heeft in Calgary zijn wereldtitel allround op glansrijke wijze geprolongeerd.</p> <p>De 23-jarige schaatser won de afsluitende tien kilometer in 12.51,17, en stelde daarmee zijn gouden medaille op imponerende wijze veilig. Na de eerste twee afstanden van zaterdag had Roest de eerste plaats al in handen, en die stond hij zondag niet meer af.</p><p>Kramer brons</p><p>Met een goed opgebouwde race, tegen ploeggenoot Sven Kramer in de laatste rit, hield hij de Noor Sverre Lunde Pedersen ruimschoots onder zich. Pedersen verdiende de zilveren medaille, het brons was voor Kramer, die in zijn carrière liefst negen keer wereldkampioen allround werd.</p><p>Roest behaalde zijn tweede wereldtitel op rij geheel op eigen kracht. Vorig jaar kreeg hij zijn eerste hoofdprijs min of meer in zijn schoot geworpen. Pedersen ging in het Olympisch Stadion in Amsterdam op de 10.000 meter knullig onderuit, waardoor hij een royale marge op Roest verspeelde.</p><p>Wisselvallig seizoen</p><p>De bescheiden boerenzoon uit Lekkerkerk beleefde als wereldkampioen allround tot aan het WK in Calgary een wisselvallig seizoen. Een gebrek aan ervaring, vooral op de langere afstanden, brak hem diverse keren op. Bij de EK allround in januari in Collalbo zette hij op de 10.000 meter zijn eindsprint te laat in om zijn tegenstander Sven Kramer van zijn tiende titel af te houden.</p><p>Ook de WK afstanden drie weken geleden in Inzell verliepen niet naar wens voor Roest. Zowel op de 5000 als 10.000 meter moest hij door tactische misrekeningen genoegen nemen met zilver. De grote vraag in Calgary was derhalve of hij deze keer wel tegen de druk bestand zou zijn. Dankzij drie persoonlijke records had Roest in elk geval een redelijke marge op Pedersen opgebouwd voor de laatste afstand.</p><p>Gangmaker</p><p>Op de 10.000 meter fungeerde Kramer aanvankelijk als gangmaker voor zijn negen jaar jongere ploeggenoot. De twee ploeggenoten waren duidelijk op het tijdschema van Pedersen (12.56,91) vertrokken. Halverwege de race ging Roest er vandoor en wist hij ook nog de leidende tijd van olympisch kampioen Ted-Jan Bloemen (12.53,15) te kloppen.</p><p>Kramer reed de vierde tijd (13.00,93). Hij kwam op z’n gemakje over de finish. Voor de Friese kopman, die deze winter door rugproblemen niet optimaal kon rijden, zit het seizoen erop.</p>
