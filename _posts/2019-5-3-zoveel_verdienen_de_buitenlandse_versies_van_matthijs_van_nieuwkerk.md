---
layout: post
title: "Zoveel verdienen de buitenlandse versies van Matthijs van Nieuwkerk"
date: Fri, 03 May 2019 14:10:45 +0200
category: cultuur
externe_link: "https://nos.nl/l/2283080"
feature_image: "https://nos.nl/data/image/2019/05/03/547591/1008x567.jpg"
---

<p>Nederland raakt niet uitgepraat over het salaris van Matthijs van Nieuwkerk. Minister Slob wil dat publieke omroepen stoppen met het uitbetalen van hoge salarissen, maar de omroep van Van Nieuwkerk vreest de commerciële concurrentie. Bij een nieuw contract mag hij nog maximaal het ministerssalaris verdienen van ruim 190.000 euro.</p>
<p>Als je over de grens kijkt, lijkt dit een typisch Nederlandse discussie. Onze correspondenten in België, Italië en het Verenigd Koninkrijk vertellen in het Met het Oog op Morgen hoeveel de collega's van Van Nieuwkerk elk jaar bij mogen schrijven.</p>
<h2>Verenigd Koninkrijk - BBC</h2>
<p>"Er zijn bij de BBC zestien presentatoren die meer verdienen dan Van Nieuwkerk", weet correspondent Tim de Wit. "Er wordt over het algemeen veel gemopperd over de BBC, maar dat gaat niet over de salarissen. Britten moeten elk jaar 190 euro per huishouden aan kijk- en luistergeld betalen. Daardoor heeft de BBC een budget van vier miljard per jaar en daar is veel discussie over."</p>
<p>"De enige ophef die er was, ging over het feit dat mannen veel meer verdienen dan vrouwen. Dat heeft ertoe geleid dat de salarissen nu openbaar zijn geworden. In meerdere gevallen is dat verschil inmiddels gelijk getrokken."</p>
<p>Swipe hier door Britse grootverdieners:</p>
<h2>België - VRT</h2>
<p>"We weten eigenlijk niet wie hier het meeste krijgt", vertelt Sander van Hoorn, correspondent in België. "Dat is niet openbaar en er wordt ook weinig over gespeculeerd. Presentatoren vallen hier niet onder de cao dus je hebt dan ook te maken met marktwerking."</p>
<p>Veel bekende Belgen op televisie zijn ook niet in dienst van de omroep, maar werken voor productiebedrijven die de programma's in opdracht van de omroep maken. Van Hoorn: "Jan Jaap van der Wal heeft hier bijvoorbeeld een satirisch programma. Dat wordt gemaakt door Woestijnvis en daar kan hij krijgen wat hij wil. Hoeveel dat is, is niet bekend."</p>
<p>In België wordt weinig geklaagd over salarissen van presentatoren. Maar een paar jaar geleden was dat wel anders. "Toen is er een soort balkenendenorm ingevoerd. De Geert Bourgeois-norm, hij is minister-president van Vlaanderen. Dat ging meer over salarissen in het bestuur. Toen ging het gerucht dat een omroepbestuurder die uit de bankwereld kwam een veer heeft moeten laten. Over presentatoren was toen weinig discussie." Naar de Waalse televisie wordt volgens Van Hoorn te weinig gekeken om torenhoge salarissen uit te kunnen delen.</p>
<h2>Italië - RAI</h2>
<p>In Italië is het Fabio Fazio die wat carrière betreft het meest lijkt op Matthijs van Nieuwkerk. Correspondent Mustafa Marghadi: "Fazio presenteert Che tempo che fa, een late-night talkshow met meer dan vijf miljoen kijkers per aflevering. Hij verdient twee miljoen euro per jaar. En omdat hij ook nog producent is en een deel van de rechten heeft, loopt dat op tot drie miljoen euro."</p>
<p>"Hier wordt jaarlijks bijgehouden wie de meestverdienende mensen zijn bij de RAI, er zijn er meerdere die miljoenen of tonnen per jaar krijgen. En daar zijn eigenlijk geen politieke debatten over. Fazio krijgt weinig kritiek, behalve als hij een politiek statement maakt. En omdat mensen weten dat je bij de commerciëlen nog veel meer kunt verdienen. Paolo Bonolis van Canale 5 krijgt per jaar zes miljoen euro."</p>
<p>RAI is niet helemaal vergelijkbaar met de NPO, legt Marghadi uit. "Een onafhankelijke koers vaart de omroep hier niet. De netmanagers worden direct gekozen door de regering en het is een traditie dat de regeringspartijen hier zich goed gezinde poppetjes neerzetten."</p>
<p>"De Vijfsterrenbeweging was daar altijd fel op tegen, maar nu zitten ze zelf in de regering en plots was de oprichter van de Vijfsterrenbeweging te zien in een eigen talkshow. Dus het is hier meer een staatsomroep dan een publieke omroep."</p>
