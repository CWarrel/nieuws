---
layout: post
title: "'Like' voor Facebook op verdeeld Wall Street"
date: Thu, 25 Apr 2019 22:17:24 +0200
categories: 
- financieel 
- koersen 
externe_link: "https://www.telegraaf.nl/financieel/3497929/like-voor-facebook-op-verdeeld-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3f1c67e4-6797-11e9-9da7-0255c322e81b.jpg"
---

<p class="intro">De aandelenbeurzen in New York zijn donderdag verdeeld gesloten. De technologiesector deed het onder aanvoering van Facebook en Microsoft goed. Post-It-fabrikant 3M sleurde daarentegen de toonaangevende Dow-Jonesindex omlaag. Beleggers in New York verwerkten verder nog een flinke reeks resultaten van andere grote ondernemingen, zoals Tesla en UPS.</p> <p>De Dow sloot 0,5 procent lager op 26.462,08 punten. De brede S&amp;P 500 ging een fractie omlaag tot 2926,17 punten. Technologiegraadmeter Nasdaq steeg 0,2 procent tot 8118,68 punten.</p><p>Facebook won 5,9 procent na sterke kwartaalcijfers van het socialmediabedrijf. Beleggers gaven het bedrijf een 'like' ondanks de 3 miljard dollar die Facebook opzij zet voor een verwachte boete van de Amerikaanse toezichthouder FTC. Aanleiding daarvoor zijn verschillende schandalen, waaronder dat met Cambridge Analytica, waarbij Facebook het niet zo nauw nam met de privacy van zijn gebruikers.</p><p>Microsoft</p><p>Beleggers op Wall Street waren ook te spreken over de resultaten van Microsoft. De beurswaarde van de techreus kwam hierdoor kort na opening kortstondig boven de 1000 miljard dollar uit. Microsoft deed wederom goede zaken met zijn clouddiensten en sloot uiteindelijk 3,3 procent hoger.</p><p>Industrieel concern 3M kelderde 13 procent. De producent van onder meer zelfklevende memobriefjes (Post-It) en plakband (Scotch) verlaagde zijn winstverwachting voor 2019 en schrapt duizenden banen.</p><p>Tesla</p><p>Tesla leverde 4,3 procent aan beurswaarde in. De maker van elektrische auto's zette weer een verlies in de boeken na twee kwartalen op rij zwarte cijfers. Het bedrijf werd naar eigen zeggen getroffen door onvoorziene omstandigheden, waardoor minder Tesla's van de band rolden.</p><p>Verder kwamen meerdere bedrijven met een teleurstellend handelsbericht naar buiten. Pakketbezorger UPS meldde een lagere winst mede vanwege het strenge winterweer en zakte dik 8 procent. De in New York genoteerde Canadese vliegtuig- en treinenbouwer Bombardier stelde zijn winst- en omzetverwachtingen voor dit jaar naar beneden toe bij en verloor ruim 16 procent.</p><p>De euro was 1,1132 dollar waard, tegen 1,1136 dollar eerder op de dag bij het sluiten van de Europese beurzen. Een vat Amerikaanse olie kostte 1,4 procent minder op 64,99 dollar. Brent daalde 0,5 procent in prijs tot 74,22 dollar per vat.</p>
