---
layout: post
title: "Anti-islampoliticus mag niet meer in Kopenhagen demonstreren na rellen"
date: Tue, 16 Apr 2019 18:29:48 +0200
category: nieuws
externe_link: "https://nos.nl/l/2280770"
feature_image: "https://nos.nl/data/image/2019/04/16/544133/1008x567.jpg"
---

<p>De politie in Kopenhagen heeft een demonstratieverbod opgelegd aan een islamcriticus nadat een protestactie tot ongeregeldheden had geleid. Volgens de politie levert een nieuw protest een gevaar op voor de openbare orde. Het verbod geldt tot aanstaande dinsdag.</p>
<p>Rasmus Paludan gooide zondag in de Deense hoofdstad verschillende keren een koran op de grond, een ernstige belediging voor moslims. Tegendemonstranten pikten dat niet en probeerden bij hem te komen. Politiemensen grepen daarop in.</p>
<p>Paludan legde het moment vast waarop het protest uit de hand liep:</p>
<p>Nadat de demonstratie was verstoord, bleef het onrustig in de wijk NÃ¸rrebro. Sommige tegenbetogers gooiden met vuurwerk en staken auto's en vuilniscontainers in brand. De politie zette traangas in om de demonstranten uiteen te drijven. 23 mensen werden aangehouden.</p>
<p>Paludan wilde vandaag opnieuw op dezelfde plaats demonstreren, maar dat mocht dus niet van de politie. Ook omdat op het plein waar hij wilde betogen een verdacht object was gevonden, mogelijk een handgranaat.</p>
<p>De anti-islampoliticus liet het er niet bij zitten. Op een straathoek in de voorstad Lyngby, zo'n 10 kilometer buiten Kopenhagen, stak hij een koran in brand.</p>
<p>Ook van zijn recentste protestactie verspreidde hij beelden op YouTube:</p>
<p>Paludan, van huis uit advocaat, heeft vaker een koran in brand gestoken. Hij begon bijna twee jaar geleden de partij Stram Kurs, die pleit voor een islamverbod in heel Denemarken en een complete immigratiestop voor mensen uit niet-westerse landen.</p>
<p>Begin deze maand werd Paludan veroordeeld tot een voorwaardelijke gevangenisstraf vanwege racistische uitlatingen over zwarte Zuid-Afrikanen.</p>
<p>Met zijn partij wil hij later dit jaar meedoen aan de parlementsverkiezingen, maar hij heeft nog niet genoeg handtekeningen van kiezers verzameld. Dat is een voorwaarde om op de kieslijsten te komen.</p>
