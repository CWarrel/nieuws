---
layout: post
title: "12 jaar cel voor moord in shishalounge Den Haag"
date: Fri, 19 Apr 2019 15:29:35 +0200
category: nieuws
externe_link: "https://nos.nl/l/2281166"
feature_image: "https://nos.nl/data/image/2018/07/28/489839/1008x567.jpg"
---

<p>Een 20-jarige Rotterdammer is tot 12 jaar cel veroordeeld voor het doodschieten van een tiener in een Haagse shishalounge. Aanleiding voor het schietincident in april vorig jaar was een ruzie over een met lachgas gevulde ballon. Het slachtoffer (17) overleed een dag later in het ziekenhuis. </p>
<p>Schutter Mustaf S. heeft de moord bekend. "Hij wilde me vuistslagen geven, maar miste. Voor ik het wist, had ik twee kogels afgevuurd en rende ik weg."</p>
<p>Een paar dagen na het fatale incident op zaterdagavond 7 april verschenen er beelden op sociale media waarop het lossen van de schoten en de vluchtende verdachte te zien zijn. Een week later werd de Rotterdammer toevallig aangehouden bij een verkeerscontrole op de A58.</p>
<p>In de rechtbank in Den Haag vertelde de schutter dat de 17-jarige aan het "klooien was met een ballon" en die naar een vriend van hem gooide. Er ontstond ruzie, waarbij de schutter werd weggetrokken, zich los rukte, een pistool trok en schoot. </p>
<p>De rechter was duidelijk in zijn oordeel. "Er is ruzie ontstaan om niets, om een ballonnetje. Het gemak waarmee verdachte het wapen bij zich had, en het gemak waarmee hij het wapen heeft gebruikt, is schokkend. Daar past alleen een zware straf bij."</p>
<p>Volgens Omroep West is de dader geen onbekende van justitie en hulpverleningsinstanties. Zijn ouders zijn in het verleden naar de politie gestapt om te waarschuwen voor hun zoon. Hij is twee keer door de kinderrechter veroordeeld voor diefstal en werkte beperkt mee aan een onderzoek naar zijn geestesgesteldheid.</p>
