---
layout: post
title: "Wekdienst 20_4: mogelijk zomers warm, maar pas op met frisse duik"
date: Sat, 20 Apr 2019 07:46:27 +0200
category: nieuws
externe_link: "https://nos.nl/l/2281244"
feature_image: "https://nos.nl/data/image/2019/04/20/544847/1008x567.jpg"
---

<p>Goedemorgen! In Den Haag protesteren Marokkaanse Nederlanders vandaag tegen de hoge straffen voor leiders van de Rif-protesten in Marokko. En pas op als je vandaag naar het strand gaat voor verkoeling.</p>
<p>Het kan vandaag zomers warm worden, met temperaturen tussen de 21 en 25 graden. Op het strand kan het iets koeler zijn, door wind vanaf zee. Ook zondag en maandag belooft het goed weer te worden. Een zonnig paasweekend dus.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> In Den Haag is een demonstratie van Marokkaanse Nederlanders. Ze zijn boos over de hoge straffen die leiders van de protestbeweging in het Marokkaanse Rifgebergte hebben gekregen. Die straffen lopen op tot 20 jaar cel. Egyptenaren mogen in een referendum over een nieuwe grondwet bepalen of president Sisi nog minstens tot 2030 aan de macht kan blijven. Volgens critici glijdt het land daarmee verder af naar een dictatuur. Zoals iedere zaterdag gaan in Frankrijk weer tienduizenden gele hesjes de straat op. De politie verwacht vandaag een hogere opkomst dan normaal. Er is namelijk ontevredenheid over de hoge donaties voor de Notre-Dame. Het wordt opnieuw warm, dus ook vandaag zal het druk zijn op de stranden. Ben jij van plan een frisse duik te nemen in de Noord- of Waddenzee? Pas dan op. De Reddingsbrigade raadt mensen af daarin te zwemmen, vanwege het gevaar op onderkoeling. </p>
<h2>Wat heb je gemist?</h2>
<p>De tweede man van Forum voor Democratie, Henk Otten, levert in een interview met NRC kritiek op partijleider Thierry Baudet. Volgens Otten moet Baudet anderen meer bij de partij betrekken.</p>
<p>Zo had hij na de verkiezingsoverwinning op 21 maart niet zelf een lange speech moeten houden, maar de provinciale lijsttrekkers op het podium moeten halen. Ook zegt Otten dat Forum-politici er last van hebben dat de partij naar rechts opschuift en beticht worden van racisme.</p>
<h2>Ander nieuws uit de nacht:</h2>
<p> Filmregisseur Roman Polanski wil zijn plek terug in The Academy, de organisatie die de Oscars uitreikt. Hij is daarvoor naar de rechter gestapt. Polanski werd vorig jaar uit The Academy gezet vanwege een oude misbruikzaak. De Tweede Kamer wil het systeem van koninklijke onderscheidingen herzien. Aanleiding is de commotie rond de sultan van Brunei, meldt de Volkskrant. De Democraten in het Amerikaanse Congres willen alsnog het volledige Rusland-rapport van speciaal aanklager Robert Mueller kunnen inzien. Donderdag publiceerde minister Barr van Justitie een versie waarin veel passages waren weggelakt. Een Amerikaans echtpaar is tot levenslang veroordeeld voor het jarenlang martelen en verwaarlozen van 12 van hun 13 kinderen. In de rechtszaal lazen beide ouders hun verklaring emotioneel voor. Ook kwamen twee van hun kinderen aan het woord. </p>
<h2>En dan nog even dit:</h2>
<p>Dieren in Nederlandse natuurgebieden lijden onder de droogte van vorig jaar en nu. Sommige soorten krijgen veel minder nakomelingen. Bekijk onze eerste aflevering in een drieluik over droogte in Nederland:</p>
<p>Fijne dag!</p>
