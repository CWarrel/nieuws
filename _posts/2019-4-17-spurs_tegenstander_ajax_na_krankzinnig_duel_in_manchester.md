---
layout: post
title: "Spurs tegenstander Ajax na krankzinnig duel in Manchester"
date: Wed, 17 Apr 2019 22:56:09 +0200
category: sport
externe_link: "https://nos.nl/l/2280948"
feature_image: "https://nos.nl/data/image/2019/04/17/544411/1008x567.jpg"
---

<p>Tottenham Hotspur wordt de tegenstander van Ajax in de halve finales van de Champions League. De ploeg uit Londen verloor de uitwedstrijd bij Manchester City op spectaculaire wijze met 4-3, maar dat was genoeg na de 1-0 zege van vorige week in eigen huis.</p>
<p>De wedstrijd in Manchester kende in de eerste helft een bizar scoreverloop. Liefst vier keer werd er gescoord in de eerste elf minuten.</p>
<p>Raheem Sterling zette City in de vierde minuut met een prachtig schot in de verre hoek op 1-0. Maar nog geen zes minuten later stond Tottenham op voorsprong: doelman Ederson tastte mis bij een schot van Son Heung-min, die ook voor de 2-0 tekende op aangeven van Christian Eriksen.</p>
<p>Een minuut later was het door een van richting veranderd schot van Bernardo Silva alweer 2-2, waarna Sterling tien minuten later City weer op voorsprong zette. Er waren toen pas 21 minuten verstreken in het Etihad Stadium.</p>
<p>Het onveranderd hoge tempo leverde voor rust nog wel kansen op, maar geen doelpunten en dus bleef het bij twee Champions League-records: vier treffers in elf minuten en vijf doelpunten in 21 minuten.</p>
<h2>VAR in de hoofdrol na rust</h2>
<p>Kort na rust voorkwam Spurs-keeper Hugo Lloris dat Sterling opnieuw kon scoren en even later liet de Fransman een voortreffelijke redding zien op een inzet van Kevin De Bruyne. Maar op de pegel vanaf links in de korte hoek van Sergio Agüero was hij na een klein uur volstrekt kansloos, waardoor City op een ogenschijnlijk veilige 4-2 voorsprong kwam.</p>
<p>Een kwartier voor tijd was invaller Fernando Llorente goed voor de verlossende treffer van de Spurs. Hij werkte een corner van Kieran Trippier binnen. Daarbij leek de bal tegen zijn hand te komen, maar nadat scheidsrechter Cüneyt Çakir de beelden nog had bekeken wees hij alsnog naar de middenstip: 4-3.</p>
<p>In blessuretijd leek de zege toch nog naar City te gaan toen Sterling de 5-3 leek te maken, maar na ingrijpen van de VAR werd de goal geannuleerd wegens buitenspel van Agüero.</p>
