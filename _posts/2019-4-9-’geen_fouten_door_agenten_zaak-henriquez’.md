---
layout: post
title: "’Geen fouten door agenten zaak-Henriquez’"
date: Tue, 09 Apr 2019 14:03:47 +0200
category: algemeen
externe_link: "https://www.telegraaf.nl/nieuws/3417292/geen-fouten-door-agenten-zaak-henriquez"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d1647256-5ac0-11e9-9f98-0217670beecd.jpg"
---

<p class="intro">De agenten die betrokken waren bij de fatale arrestatie van Mitch Henriquez in 2015 hebben geen fouten gemaakt en moeten daarom vrijgesproken worden of ontslagen worden van rechtsvervolging. „Een eenmaal ingezette arrestatie mag niet afgebroken worden omdat iemand te veel verzet levert.” Dat zei advocaat Caroline de Sitter dinsdag tijdens het hoger beroep in de zaak.</p> <p>Zij staat de agent bij die wordt aangeduid als DH01. Hij was het die de – volgens de rechtbank fatale – nekklem bij de 42-jarige Arubaan toepaste. Tegen twee agenten is maandag bij het gerechtshof een celstraf van zes maanden voorwaardelijk geëist. Ook zouden zij twee jaar niet bij de politie mogen werken.</p><p>Bij de eerdere behandeling bij de rechtbank had het Openbaar Ministerie de rechters gevraagd de agenten wel schuldig te verklaren maar ze geen straf op te leggen. De rechtbank ging daar echter niet in mee en veroordeelde DH01 en DH02 eind 2017 tot een voorwaardelijke celstraf van zes maanden, met een proeftijd van een jaar.</p><p>De agenten gingen tegen het vonnis in beroep. „Niet vanwege de straf, maar vanwege de veroordeling. Mijn cliënt wil graag zijn leven weer enigszins opbouwen, maar met het vonnis van de rechtbank was dat niet mogelijk”, aldus De Sitter.</p><p>Henriquez overleed de dag na zijn arrestatie tijdens een Haags muziekfestival juni 2015. Hij had tegen agenten geroepen dat hij een wapen bij zich had en wees daarbij op zijn kruis. Er waren vijf agenten – met pepperspray en wapenstok – nodig om de grote en sterke 42-jarige Arubaan in bedwang te krijgen.</p><p>De dood van Henriquez zorgde destijds voor dagenlange rellen in de Haagse Schilderswijk. De bij de arrestatie betrokken agenten werden ernstig bedreigd. Zij moesten zelfs onderduiken. Mede daarom zitten ze volledig afgeschermd in de rechtbank en worden hun stemmen vervormd.</p><p>Het gerechtshof Den Haag doet 19 juni uitspraak.</p>
