---
layout: post
title: "Ook tweede vrije training verloopt verre van vlekkeloos in Bakoe"
date: Fri, 26 Apr 2019 17:02:44 +0200
categories: 
- sport 
- autosport 
externe_link: "https://nos.nl/l/2282176"
feature_image: "https://nos.nl/data/image/2019/04/26/546186/1008x567.jpg"
---

<p>De eerste testdag bij de Grand Prix van Azerbeidzjan is vol met incidenten verlopen. Na de afgelaste eerste vrije training door een loszittende putdeksel, gebeurde er ook van alles tijdens de tweede vrije training.</p>
<p>Na de controle van alle putdeksels op het stratencircuit in Bakoe, naar verluidt 320, moesten de coureurs duidelijk inkomen.</p>
<p>Zo schoot het halve veld één of meerdere keren van de baan, onder wie Valtteri Bottas, Lewis Hamilton (beiden Mercedes), Sebastian Vettel (Ferrari) en Pierre Gasly (Red Bull). Het bleef voor de meeste rijders zonder gevolgen.</p>
<p>Dat gold niet voor Lance Stroll (Racing Point) en later ook voor Daniil Kvyat (Toro Rosso), die met hun wagens tegen de boarding crashten. Er werd voor beiden met de rode vlag gezwaaid.</p>
<p>Het scheelde in de slotfase weinig of Hamilton en Kevin Magnussen (Haas) hadden elkaar op volle snelheid geraakt door risicovol rijgedrag van beiden. Het bleef bij een gefrustreerd handgebaartje van de Deen richting de Brit.</p>
<h2>Ferrari's snel, Verstappen vierde</h2>
<p>Werden er dan nog snelle ronden gereden? Charles Leclerc (1.42,872), Vettel (+0,324), Hamilton (+0,669) en Max Verstappen (+0,921) noteerden de beste tijden.</p>
<p>Zaterdag om 12.00 uur is de derde vrije training, gevolgd door de kwalificatie om 15.00 uur. De race is zondag om 14.10 uur.</p>
