---
layout: post
title: "PVV Zeeland zet fractievoorzitter Provinciale Staten aan de kant"
date: Thu, 18 Apr 2019 14:33:01 +0200
category: nieuws
externe_link: "https://nos.nl/l/2281016"
feature_image: "https://nos.nl/data/image/2019/04/18/544529/1008x567.jpg"
---

<p>De PVV in de Provinciale Staten van Zeeland heeft het vertrouwen opgezegd in fractievoorzitter Peter van Dijk. De fractie heeft Vincent Bosch als nieuwe fractievoorzitter aangewezen.</p>
<p>Dat staat op de site van de Zeeuwse afdeling van de partij. In de Zeeuwse Provinciale Staten zijn twee zetels voor de PVV. Eerder waren dat er vier. Van Dijk was lijsttrekker.</p>
<h2>Familieleden bevoordelen</h2>
<p>De gezamenlijke Zeeuwse PVV-fracties beschuldigen hem in een manifest van wantrouwen onder andere van het uiten van doodsbedreigingen, het bevoordelen van familieleden en misbruik van partijgeld.</p>
<p>Hij zou volgens het manifest zijn 'tweede man' Vincent Bosch hebben bedreigd. Bosch heeft daarvan aangifte gedaan.</p>
<p>De Zeeuwse PVV-fracties verzoeken Van Dijk met klem om zijn Statenzetel en Eerste Kamerzetel per direct aan de partij terug te geven. Ook roepen ze de fracties van de PVV in de Eerste en tweede Kamer op om Van Dijk van "alle kandidatenlijsten" te halen.te halen.</p>
<h2>'Leugens!'</h2>
<p>Van Dijk is absoluut niet van plan afstand van zijn zetel te doen, zegt hij tegen Omroep Zeeland. Hij doet vandaag bij de politie aangifte van "laster en smaad" tegen zijn partijgenoten. "Het zijn leugens! Ik laat dit niet over mijn kant gaan!"</p>
<p>Het is nog niet bekend of de Kamerfracties ingaan op de oproep.</p>
