---
layout: post
title: "Verstappen vierde bij eerste training in Shanghai"
date: Fri, 12 Apr 2019 07:21:28 +0200
category: sport
externe_link: "https://nos.nl/l/2280071"
feature_image: "https://nos.nl/data/image/2019/04/12/543040/1008x567.jpg"
---

<p>Max Verstappen heeft tijdens de eerste vrije training voor de Grand Prix van China in Shanghai de vierde tijd genoteerd. Sebastian Vettel, twee weken geleden in Bahrein nog teleurstellend vijfde, reed in zijn Ferrari de snelste ronde. De Duitse Formule 1-coureur noteerde een tijd van 1.33,911 en was daarmee 0,207 seconden sneller dan nummer twee Lewis Hamilton (Mercedes).</p>
<p>Vettels ploeggenoot Charles Leclerc eindigde op plek drie (+0,256). Verstappen reed in zijn Red Bull een ronde van 1.34,334 en was zodoende 0,423 seconden langzamer dan Vettel, die net als Leclerc op een hardere en langzamere band reed. WK-leider Valtteri Bottas (Mercedes) werd vijfde.</p>
<h2>'Fout gemaakt in Bahrein'</h2>
<p>De race in China van zondag is de 1000ste grand prix in de historie van de Formule 1. Voor Verstappen, achter Bottas en Hamilton derde in de WK-stand, betekent de wedstrijd een kans om zich te verbeteren ten opzichte van de eerste twee GP's in Australië en Bahrein, waar hij respectievelijk als derde en vierde eindigde. Hij bekent dat er in Bahrein iets fout is gegaan.</p>
<p>"We hebben daar het hele weekend een fout gemaakt in de afstelling en dat heeft niet geholpen", zei Verstappen. "Zondagavond na de race in Bahrein kwamen we er al achter wat het probleem was en tijdens mijn testdag daar was het alweer opgelost. Dat kan gebeuren, het is geen groot drama. Ik denk niet dat er iets fundamenteels verkeerd is."</p>
