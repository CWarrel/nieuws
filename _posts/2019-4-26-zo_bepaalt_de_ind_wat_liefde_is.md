---
layout: post
title: "Zo bepaalt de IND wat liefde is"
date: Fri, 26 Apr 2019 09:04:43 +0200
category: binnenland
externe_link: "http://feeds.nos.nl/~r/nosnieuwsbinnenland/~3/OLexO80XBG0/2282115"
feature_image: "https://nos.nl/data/image/2019/04/26/546108/1008x567.jpg"
---

<p>Wanneer je grote liefde in het buitenland woont en je hem of haar definitief naar Nederland wil halen, ontkom je niet aan de Immigratie- en Naturalisatiedienst (IND). Zij onderzoeken of er tussen jou en je partner sprake is van een "duurzame en exclusieve relatie". Dit om te voorkomen dat er een verblijfsvergunning verstrekt wordt op basis van een schijnrelatie. Iets wat naar schatting honderd keer per jaar voorkomt.</p>
<p>Maar hoe test je liefde? De IND stelde hiervoor een vragenlijst op. Met vragen als: sinds wanneer kent u uw partner? Noem dag, maand en jaar. En: hoe heeft u de relatie vanaf het begin tot nu onderhouden? Stuur zoveel mogelijk bewijsstukken mee, zoals brieven, e-mails, foto's en vliegtickets.</p>
<p>De IND kijkt ook naar leeftijdsverschil, of de partners een gemeenschappelijke taal spreken en of er religieuze verschillen zijn. Mochten er dan nog twijfels zijn, dan nodigt de IND de geliefden uit voor een drie uur durend gesprek. Volgens advocaat Jeroen Maas, gespecialiseerd in migratierecht, kom je liever niet terecht in zo'n gesprek. "Dan zijn er al twijfels. Zo'n interview neemt die twijfels meestal niet weg."</p>
<p>Ervaar in onderstaande interactive zelf hoe lastig het is om te bepalen of iets echte liefde is of niet:</p>
<p>In die gesprekken let de IND vooral op tegenstrijdige verklaringen. Maar dat systeem is volgens hoogleraar migratierecht Betty de Hart niet waterdicht. "Je hebt te maken met twee mensen, die beleven de relatie toch anders. Wie heeft wie versierd? Daar kun je over van mening verschillen."</p>
<p>Ook culturele verschillen spelen een rol zegt Julien Luscuere, voorzitter van de Specialisten Vereniging Migratierecht Advocaten. "Ik vertegenwoordigde een Poolse dame en een Indiase man die tijdens het IND-verhoor de vraag kregen: 'hoe denkt u over kinderen?'. Volgens mij best een goede vraag als je wil testen of een relatie duurzaam is, maar in de Indiase cultuur is het heel ongebruikelijk om te praten over een kinderwens. Waardoor de man heel ontwijkend antwoordde."</p>
<p>Luscuere: "Ik heb ook wel eens gehad dat alle seinen op rood stonden. Ze spraken geen gemeenschappelijke taal en hadden een totaal verschillende achtergrond. Dat je denkt: dit stel is niet voor elkaar op de wereld gezet. Maar dan ga je in gesprek en kom je erachter dat het toch een liefdevol stel is. Het is gewoon geen exacte wetenschap."</p><img src="http://feeds.feedburner.com/~r/nosnieuwsbinnenland/~4/OLexO80XBG0" height="1" width="1" alt=""/>
