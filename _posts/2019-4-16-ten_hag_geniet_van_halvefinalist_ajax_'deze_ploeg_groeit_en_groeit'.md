---
layout: post
title: "Ten Hag geniet van halvefinalist Ajax: 'Deze ploeg groeit en groeit'"
date: Tue, 16 Apr 2019 23:45:49 +0200
category: sport
externe_link: "https://nos.nl/l/2280812"
feature_image: "https://nos.nl/data/image/2019/04/16/544236/1008x567.jpg"
---

<p>Erik ten Hag loodste Ajax in Turijn naar de laatste vier van de Champions League en strooide logischerwijs met complimenten na de clash met Juventus (1-2).</p>
<p>"Deze ploeg groeit en groeit. We weten elke keer weer grenzen te verleggen. En er komt met Tottenham of Manchester City weer een volgende uitdaging. We kijken ernaar uit", blikte Ten Hag bij Veronica alvast voorzichtig vooruit naar de halve finales.</p>
<p>De trainer van Ajax kon zijn geluk niet op na de eliminatie van Juventus, na Real Madrid de tweede grote naam die over de Amsterdammers struikelde. "Dit is genieten. We moesten in het begin hun storm overleven. We konden moeilijk onder de druk uitkomen, maar lieten ook bijna niks toe."</p>
<p>Na rust leefde Ajax op. "In de tweede helft hebben we drie, vier 100% kansen gehad. Ik denk dat we het duel veel sneller in het slot hadden moeten gooien. Maar ik ben blij en trots op mijn team."</p>
