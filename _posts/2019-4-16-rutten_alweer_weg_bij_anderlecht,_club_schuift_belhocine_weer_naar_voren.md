---
layout: post
title: "Rutten alweer weg bij Anderlecht, club schuift Belhocine weer naar voren"
date: Tue, 16 Apr 2019 10:15:37 +0200
category: sport
externe_link: "https://nos.nl/l/2280694"
feature_image: "https://nos.nl/data/image/2019/01/19/525600/1008x567.jpg"
---

<p>Fred Rutten is met onmiddellijke ingang vertrokken bij RSC Anderlecht. De trainer stapt drie maanden na zijn aanstelling op na de teleurstellende resultaten van de laatste weken.</p>
<p>Karim Belhocine wordt net als eerder dit seizoen op interim-basis de nieuwe hoofdtrainer. De 41-jarige Fransman zal met assistenten Arno van Zwam en Jonas De Roeck het seizoen afmaken.</p>
<h2>Historisch slecht seizoen</h2>
<p>Anderlecht is bezig aan een historisch slecht seizoen, waarin het zelfs voor het eerst in 56 jaar Europees voetbal dreigt mis te lopen. In de play-offs werden alle drie de wedstrijden verloren, een vierde duel werd bij een 2-0 achterstand gestaakt vanwege ongeregeldheden. Ontevreden supporters van Anderlecht gooiden vuurwerk en rookbommen op het veld.</p>
<p>"We gaan in de beste verstandhouding en met wederzijds respect uit elkaar", zegt technisch directeur Frank Arnesen, die de laatste drie dagen met Rutten overleg voerde over diens toekomst. Die zag Rutten uiteindelijk niet meer in Brussel, waarop besloten werd het contract met de trainer per direct te ontbinden.</p>
<p>"De directie apprecieert het werk dat Fred heeft geleverd in moeilijke omstandigheden. Zijn fair play-houding ten opzichte van RSC Anderlecht laat ons toe het sportieve project van volgend seizoen in optimale omstandigheden voor te bereiden", vervolgt Arnesen.</p>
<p>Rutten was pas ruim drie maanden in dienst van de Belgische topclub. In januari nam hij het roer over van Hein Vanhaezebroeck. Bij zijn presentatie zei de trainer al dat het geen eenvoudige klus zou worden bij Anderlecht.</p>
