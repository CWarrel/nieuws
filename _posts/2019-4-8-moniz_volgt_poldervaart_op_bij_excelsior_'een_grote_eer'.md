---
layout: post
title: "Moniz volgt Poldervaart op bij Excelsior: 'Een grote eer'"
date: Mon, 08 Apr 2019 16:27:08 +0200
categories: 
- sport 
- voetbal 
externe_link: "https://nos.nl/l/2279570"
feature_image: "https://nos.nl/data/image/2018/06/02/476921/1008x567.jpg"
---

<p>Ricardo Moniz is tot het einde van het seizoen trainer van Excelsior. De 54-jarige Rotterdammer is de opvolger van de opgestapte Adrie Poldervaart. Dinsdag staat Moniz voor het eerst in Kralingen voor de groep.</p>
<p>"Een grote eer, dit is een mooie club, die naar mijn idee absoluut in de eredivisie thuishoort", aldus de oud-trainer van onder meer Red Bull Salzburg en Hamburger SV. "Excelsior is een authentieke club, die altijd zichzelf is gebleven. Dat past bij mij. Bovendien wacht ons een mooie uitdaging met vijf finales. De missie voor de komende weken is zwart-wit: handhaving in de eredivisie", aldus de trainer op de website van Excelsior.</p>
<p>De club staat voorlaatste in de eredivisie met 26 punten uit 29 wedstrijden. Het verschil met de nummer 15 (FC Emmen), een veilige plaats, is 2 punten. Hekkensluiter NAC Breda hijgt in de nek en staat 4 punten achter. Excelsior speelt nog tegen Ajax (uit), Willem II (thuis), ADO Den Haag (uit), AZ (thuis) en Heracles Almelo (uit).</p>
<p>Zijn voorganger Poldervaart leverde vorige week zijn contract bij Excelsior in. De 48-jarige trainer trok zijn conclusies na de 2-1 thuisnederlaag tegen hekkensluiter NAC. "De reden is dat ik de groep naar mijn idee en gevoel niet meer kan raken", lichtte Poldervaart toe.</p>
<p>Excelsior verloor afgelopen weekend ook zonder Poldervaart: FC Groningen was met 1-0 te sterk. Het was het zesde eredivisieduel op rij dat verloren werd.</p>
<h2>Fraai cv</h2>
<p>Moniz zat sinds eind oktober zonder club. Hij leverde destijds zijn contract in bij het Slowaakse AS Trencín. Met die club was hij dit seizoen verantwoordelijk voor de uitschakeling van Feyenoord in de voorronden van de Europa League.</p>
<p>In het verleden stond Moniz, behalve bij Hamburger SV en Red Bull Salzburg, ook voor de groep bij 1860 München, Notts County en FC Eindhoven. Met Salzburg pakte hij in het seizoen 2011/2012 de dubbel.</p>
