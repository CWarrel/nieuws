---
layout: post
title: "Lachend weerstaat Bertens mokerslagen oud-Roland Garros-kampioene"
date: Mon, 06 May 2019 13:37:56 +0200
category: sport
externe_link: "https://nos.nl/l/2283464"
feature_image: "https://nos.nl/data/image/2019/05/06/548180/1008x567.jpg"
---

<p>Kiki Bertens heeft voor het derde jaar op rij de achtste finales van het prestigieuze graveltoernooi van Madrid bereikt. De verliezend finaliste van vorig jaar versloeg in de tweede ronde Jelena Ostapenko, de Letse winnares van Roland Garros in 2017. Het werd 6-4, 6-3.</p>
<p>Ostapenko speelt altijd vol op de aanval, doet zelden een stap naar achteren, maar slaat naast winners ook veel missers.</p>
<p>Bertens stond continu onder druk en kwam in beide sets een break achter. Toch hield ze het hoofd koel en schudde ze de Letse uiteindelijk van zich af.</p>
<p>Raemon Sluiter bracht zoals vaker wat ontspanning bij Bertens toen hij bij 4-3 in de tweede set op de baan kwam voor een coachmoment. Tijdens zijn praatje begon ze opeens te lachen.</p>
<p>Sluiter: "Wat lach je?" Bertens: "Neem maar een kauwgompje." Sluiter: "Wat? Stink ik uit mijn mond? Ga ik doen." Bertens, nog meer lachend: "Sorry!"</p>
<p>Daarna verloor Bertens geen game meer.</p>
<h2>Virtueel negende van de wereld</h2>
<p>Omdat Bertens haar punten van vorig jaar moet verdedigen, is ze bij de start van het toernooi virtueel gezakt van de zevende naar de negende plaats op de wereldranglijst.</p>
<p>In de volgende ronde speelt Bertens weer tegen een Letse: de als twaalfde geplaatste Anastasija Sevastova.</p>
