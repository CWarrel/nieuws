---
layout: post
title: "Ook in Europa meer mensen met mazelen"
date: Tue, 07 May 2019 14:05:12 +0200
category: nieuws
externe_link: "https://nos.nl/l/2283585"
feature_image: "https://nos.nl/data/image/2019/05/07/548358/1008x567.jpg"
---

<p>Ook in Europa lijkt de groei van het aantal mensen met mazelen door te zetten. In januari en februari telde de Wereldgezondheidsorganisatie (WHO) 34.300 gevallen. Over heel vorig jaar waren dat er bijna 84.000, over heel 2017 bijna 26.000.</p>
<p>De WHO raadt autoriteiten aan om kwetsbare groepen te vaccineren. Mazelen is een van de besmettelijkste ziekten. Het virus kan middenoorontsteking en diarree veroorzaken, en in ernstige gevallen longontsteking, stuipen of hersenontsteking. In zeer zeldzame gevallen veroorzaakt mazelen een hersenontsteking die gemiddeld pas zeven jaar na de mazelen begint, en altijd fataal is.</p>
<p>Wetenschappers gaan ervan uit dat iedereen in een gemeenschap goed beschermd is, als ten minste 95 procent van die gemeenschap twee keer is gevaccineerd of eerder mazelen heeft gehad. In 2017 was 90 procent van de Europeanen twee keer gevaccineerd. Daarna is dat percentage door verschillende oorzaken gedaald.</p>
<p>In Nederland is de vaccinatiegraad gedaald tot onder de 92 procent. Het aantal mazelenbesmettingen groeit. Op dit moment zijn bij het RIVM twintig gevallen bekend. Normaal gesproken zijn het tien tot twintig gevallen per jaar.</p>
<p>Kinderen tot een half jaar oud zijn doorgaans tegen mazelen beschermd door antistoffen van de moeder. Een half jaar na de geboorte zijn die uitgewerkt.</p>
<h2>Risico-landen</h2>
<p>Het RIVM adviseert mensen die met een kind tussen de 6 en 14 maanden naar het buitenland willen om eerst de zogeheten BMR0-landenlijst te raadplegen. Daarop is te zien voor welke landen een vervroegde BMR-vaccinatie wordt aangeraden. In Europa komt vooral in Oekra√Øne mazelen voor. Daar waren 53.000 in 2018).</p>
<p>Nederlandse kinderen krijgen standaard na 14 maanden een oproep voor de eerste BMR-prik. Die beschermt voor 95 procent tegen mazelen. De tweede prik volgt als een kind negen jaar wordt. Die vaccinatie biedt voor 99 procent bescherming.</p>
