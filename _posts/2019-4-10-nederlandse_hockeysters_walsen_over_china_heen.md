---
layout: post
title: "Nederlandse hockeysters walsen over China heen"
date: Wed, 10 Apr 2019 20:41:28 +0200
category: sport
externe_link: "https://nos.nl/l/2279901"
feature_image: "https://nos.nl/data/image/2019/04/10/542759/1008x567.jpg"
---

<p>De Nederlandse hockeysters hebben het eerste Pro League-duel op eigen bodem overtuigend gewonnen. De ploeg van bondscoach Alyson Annan was op het veld van Kampong in Utrecht China met 6-0 de baas.</p>
<p>Hoewel Oranje voor rust veel beter was, trof het slechts één keer doel. Nadat Lidewij Welten al een keer de paal had geraakt, maakte Van Maasakker er uit een strafcorner 1-0 van. Het was haar 50ste treffer voor Oranje. </p>
<p>Daarna schoot Kyra Fortuin nog voor open doel naast en keerde keepster Ye knap een inzet van Welten.</p>
<p>China, dat begin maart in Changzhou pas na een goal van Freeke Moes in de slotminuut met 2-1 moest buigen voor Oranje, werd na rust helemaal weggespeeld.</p>
<h2>Beetje mazzel</h2>
<p>Van Maasakker had voor de tweede keer succes uit een strafcorner, alvorens Frédérique Matla met een verwoestende uithaal de 3-0 op het scorebord zette. Vervolgens had Nederland een beetje mazzel: Xan de Waard scoorde met een onbewuste tip-in en Marijn Veen sloeg raak via een Chinees been.</p>
<p>Het Utrechtse publiek beleefde desalniettemin een heerlijke avond en het plezier werd nog groter toen Alexandra Heerbaart haar opwachting maakte. De 24-jarige keepster van Kampong zit al een tijdje bij het Nederlands team, maar mocht op eigen veld eindelijk haar interlanddebuut maken.</p>
<p>Het laatste woord was aan Van Maasakker, die werd uitgeroepen tot speelster van de wedstrijd. Voor de derde keer sloeg de speelster van SCHC binnen uit een strafcorner en zo kreeg ze voor de tweede keer in haar carrière bij Oranje een hattrick achter haar naam.</p>
