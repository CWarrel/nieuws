---
layout: post
title: "Berghuis bezorgt tien man Feyenoord zege op Heracles"
date: Sat, 13 Apr 2019 22:36:11 +0200
category: sport
externe_link: "https://nos.nl/l/2280337"
feature_image: "https://nos.nl/data/image/2019/04/13/543433/1008x567.jpg"
---

<p>Feyenoord heeft optimaal geprofiteerd van de nederlaag van AZ. De Rotterdammers wonnen in eigen huis met 2-1 van Heracles Almelo, ondanks een rode kaart voor Nicolai Jørgensen.</p>
<p>De Deen werd twintig minuten na rust van het veld gestuurd, vanwege natrappen op Tim Breukers. Het incident ontging scheidsrechter Jochem Kamphuis, maar na ingrijpen van de VAR kon Jørgensen alsnog inrukken.</p>
<p>De stand was op dat moment 1-1. Steven Berghuis had na een dik half uur spelen de score geopend, na meegeven van Jørgensen. Kort na rust was Heracles op gelijke hoogte gekomen, Jesper Drost tikte binnen.</p>
<p>Met tien man trok Feyenoord alsnog aan het langste eind. Tien minuten voor tijd vergreep Maximilian Rossmann zich in het strafschopgebied aan Eric Botteghin, waarna Berghuis vanaf de stip zijn tweede van de avond maakte (2-1).</p>
<p>Feyenoord liep dankzij de overwinning op Heracles en de nederlaag van AZ drie punten uit op de Alkmaarders, waarmee de Rotterdammers in een strijd om de derde plaats zijn verwikkeld. Die geeft aan het einde van het seizoen recht op Europa League-voetbal.</p>
