---
layout: post
title: "Gele hesjes in Parijs: 'Brand Notre-Dame erg, maar wij wachten op maatregelen'"
date: Sat, 20 Apr 2019 15:43:29 +0200
category: buitenland
externe_link: "http://feeds.nos.nl/~r/nosnieuwsbuitenland/~3/t2jPn2-wxJc/2281300"
feature_image: "https://nos.nl/data/image/2019/04/20/544909/1008x567.jpg"
---

<p>In Parijs en andere Franse steden demonstreren voor het 23ste weekeinde op rij gele hesjes voor een eerlijkere verdeling van de welvaart in het land. Het protest kreeg er deze week een dimensie bij, door de verontwaardiging bij delen van de protestbeweging dat voor de restauratie van de Notre-Dame binnen de kortste keren honderden miljoenen werd gedoneerd, terwijl veel Fransen moeite hebben om rond te komen.</p>
<p>Voor deze betogers een extra reden om weer de straat op te gaan: </p>
<p>Honderden gele hesjes wilden vanmiddag optrekken naar de kathedraal die maandag werd getroffen door een grote brand, maar de politie sloot de toegangswegen af.</p>
<p>Ook een mars naar het Élysée-paleis van president Macron werd tegengehouden. Het protest richt zich ook al maanden tegen de manier waarop Macron de economie aanpakt. De Franse president zou afgelopen maandag bekendmaken welke maatregelen hij wil nemen om de gele hesjes tegemoet te komen, maar dat ging vanwege de brand in de Notre-Dame niet door. Een toespraak over de maatregelen staat nu gepland voor donderdagavond.</p>
<h2>Incidenten</h2>
<p>Aan het protest in Parijs nemen vandaag opnieuw tienduizenden mensen deel. Het protest verloopt grotendeels vreedzaam, maar toch zijn ook weer brandjes gesticht die snel weer door de brandweer zijn geblust. Aan het eind van de middag had de politie 189 mensen aangehouden.</p>
<p>De politie zette een paar keer traangas in tegen deelnemers aan een grote mars in het oosten van Parijs, van het ministerie van Financiën naar de Place de la République. In Frankrijk is vandaag met 60.000 agenten veel meer politie op de been dan bij de protesten in de voorbije weken.</p><img src="http://feeds.feedburner.com/~r/nosnieuwsbuitenland/~4/t2jPn2-wxJc" height="1" width="1" alt=""/>
