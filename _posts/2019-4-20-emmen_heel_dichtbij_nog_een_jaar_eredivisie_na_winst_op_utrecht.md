---
layout: post
title: "Emmen heel dichtbij nog een jaar eredivisie na winst op Utrecht"
date: Sat, 20 Apr 2019 20:28:54 +0200
category: sport
externe_link: "https://nos.nl/l/2281339"
feature_image: "https://nos.nl/data/image/2019/04/20/544974/1008x567.jpg"
---

<p>FC Emmen heeft in de strijd om lijfsbehoud drie uiterst belangrijke punten gepakt. FC Utrecht, waarvan in de uitwedstrijd al met 2-1 werd gewonnen, werd thuis met 2-0 opzij gezet.</p>
<p>Emmen, dat dit seizoen debuteert in de eredivisie, bezet in ieder geval voor een dag de veertiende plaats en heeft nu zes punten meer dan nummer zestien De Graafschap, dat later vanavond nog in actie komt tegen VVV-Venlo en waartegen Emmen het dinsdag opneemt. De zestiende plaats betekent aan het einde van het seizoen het spelen van play-offs om in de eredivisie te blijven.</p>
<h2>Slordig begin</h2>
<p>Het duel in De Oude Meerdijk had tijd nodig om los te komen. Het eerste halfuur leek veel op een schaakspel, maar het was niet bepaald de WK-tweekamp tussen Carlsen en Caruana. De ploegen zochten inspiratieloos de aanval en hielden verdedigend eenvoudig stand.</p>
<p>De wedstrijd had de 1-0 van Michael de Leeuw (kopbal uit een corner) nodig om meer tot leven te komen. Vijf minuten voor rust verdubbelde Keziah Veendorp, die de assist gaf op de eerste, de score. Nadat hij Urby Emanuelson had uitgekapt, krulde hij vanaf twintig meter fraai raak met links.</p>
<h2>Advocaat grijpt in</h2>
<p>Utrecht-trainer Dick Advocaat greep in de rust in en stuurde Gyrano Kerk en Leon Guwara het veld in voor Emanuelson en Nicolas Gavory. Maar het grootste gevaar, na een paar minuten spelen, kwam van Emmen-spelmaker Anco Jansen. Hij stuurde de bal uit een vrije trap richting de kruising, maar Utrecht-doelman David Jensen pareerde knap.</p>
<p>De grootste kans aan Utrechtse zijde was wel voor invaller Kerk. Bijna gleed hij een goede voorzet van Sean Klaiber binnen, maar Emmen-doelman Kjell Scherpen redde knap en deed dat weer toen Kerk in de rebound met zijn hoofd probeerde te scoren.</p>
<p>Meer mogelijkheden op de aansluitingstreffer kregen de bezoekers niet. De Leeuw kon in de slotfase nog voor 3-0 tekenen, maar Jensen keerde zijn schot.</p>
<p>Dit seizoen volgt de NOS de ontwikkelingen bij FC Emmen op de voet in een YouTube-serie. Bekijk hieronder onze aflevering van afgelopen vrijdag: 'FC Emmen #18: Messi, Picasso of toch gewoon Anco Jansen?'</p>
