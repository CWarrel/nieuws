---
layout: post
title: "Oud-dictator Sudan overgebracht naar gevangenis"
date: Wed, 17 Apr 2019 23:11:11 +0200
category: nieuws
externe_link: "https://nos.nl/l/2280951"
feature_image: "https://nos.nl/data/image/2019/04/17/544418/1008x567.jpg"
---

<p>De afgezette Sudanese dictator Omar al-Bashir is gisteravond laat overgebracht naar de gevangenis. Hij had sinds de coup van vorige week huisarrest in het presidentieel paleis.</p>
<p>Bashir wordt gevangengehouden in de beruchte Kobar-gevangenis in de hoofdstad Khartoem, waar hijzelf duizenden van zijn politieke tegenstanders liet opsluiten. Hij zit daar in eenzame opsluiting.</p>
<p>De tijdelijke machthebbers gaven vlak na hun staatsgreep al aan dat ze Bashir in eigen land willen berechten en niet zullen uitleveren. De 75-jarige oud-leider wordt al jaren door het Internationaal Strafhof in Den Haag gezocht voor oorlogsmisdaden en genocide gepleegd in Darfur begin deze eeuw.</p>
<p>De protesten bij het hoofdkwartier van het leger in het centrum van Khartoem gaan vooralsnog door. De betogers willen dat de militairen plaatsmaken voor een burgerregering.</p>
