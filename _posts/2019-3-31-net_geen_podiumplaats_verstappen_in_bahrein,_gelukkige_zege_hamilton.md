---
layout: post
title: "Net geen podiumplaats Verstappen in Bahrein, gelukkige zege Hamilton"
date: Sun, 31 Mar 2019 18:50:32 +0200
categories: 
- sport 
- autosport 
externe_link: "https://nos.nl/l/2278454"
feature_image: "https://nos.nl/data/image/2019/03/31/540639/1008x567.jpg"
---

<p>Max Verstappen is er net niet in geslaagd ook in de tweede grand prix van het nieuwe Formule 1-seizoen een podiumplaats te bemachtigen. In Bahrein eindigde de Nederlandse Red Bull-coureur na zijn derde plaats in Melbourne op de vierde plaats.</p>
<p>Lewis Hamilton ging er in Bahrein in zijn Mercedes met de winst vandoor voor zijn teamgenoot Valtteri Bottas. Charles Leclerc werd derde, maar was de pechvogel van de dag. Op het moment dat de nieuwe Ferrari-coureur aan de leiding ging, kreeg hij motorproblemen.</p>
<h2>Safetycar hindert Verstappen, maar redt Leclerc</h2>
<p>Hamilton en Bottas passeerden Leclerc en dat leek Verstappen ook te gaan doen. De twee Renaults gooiden echter roet in het eten. Zij schoven van de baan, waardoor de safetycar in de laatste ronden werd ingezet en er niet meer ingehaald mocht worden.</p>
<p>Verstappen kon de derde plaats daardoor vergeten, die bleef in handen van de 21-jarige Leclerc. Het was diens eerste en welverdiende podiumplaats in de Formule 1.</p>
<p>Sebastian Vettel klopte bij de start zijn teamgenoot Leclerc in de sprint naar de eerste bocht. Vlak daarachter hield Verstappen, ondanks een matige start, met knap bochtenwerk de vijfde plaats vast.</p>
<p>Leclerc gaf over de radio aan rapper te zijn dan Vettel en voegde in ronde zes de daad bij het woord; met een inhaalmanoeuvre buitenom nam hij de leiding. Vettel kwam daarachter in een gevecht met Hamilton om de tweede plaats en bezweek onder de druk. Hij spinde en verspeelde een podiumplaats.</p>
<p>Dat overkwam Leclerc dus ook bijna, maar de safetycar redde hem. Voor Verstappen, die als vijfde was gestart, betekende de vierde plaats zijn beste resultaat ooit in Bahrein. Bij de vorige vier edities viel hij drie keer uit en werd hij een keer zesde.</p>
