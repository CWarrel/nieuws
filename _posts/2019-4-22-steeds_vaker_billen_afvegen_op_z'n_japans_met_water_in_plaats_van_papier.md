---
layout: post
title: "Steeds vaker billen afvegen op z'n Japans: met water in plaats van papier"
date: Mon, 22 Apr 2019 07:06:07 +0200
category: nieuws
externe_link: "https://nos.nl/l/2281521"
feature_image: "https://nos.nl/data/image/2019/04/22/545274/1008x567.jpg"
---

<p>In Japan is het de gewoonste zaak van de wereld: een hightech-wc die je billen schoon spoelt met een straaltje warm water uit een uitschuivend sproeiertje. Daardoor hoef je veel minder of zelfs helemaal niet te vegen met wc-papier.</p>
<p>Ruim 80 procent van de Japanse huishoudens heeft zo'n ding. In Europa is Zwitserland voorloper op dit gebied: van alle nieuw geïnstalleerde wc's is daar nu rond de 7 procent een douche-wc.</p>
<p>Ook in Nederland stijgt nu de populariteit van dit sanitair, vaak Japans toilet, douche-wc of bidet-wc genoemd. Dat blijkt uit een rondgang van de NOS bij verschillende verkopers en fabrikanten.</p>
<h2>Kleine markt, maar stijgt flink</h2>
<p>"Wij verkopen en installeren zulke wc's al zeven jaar", zegt Roy Hakker van sanitairwinkel Frisse Bips. "De eerste pakweg vier jaar ging het langzaam. Maar de laatste paar jaar gaat het steeds beter. Ik schat in dat de verkoop in de gehele markt nu zo'n 15 procent per jaar stijgt en wij zitten daar nog een stuk boven. Het blijft nog wel een kleine markt."</p>
<p>"Ik zie een enorme versnelling", zegt Richard Scheps van Bidetdouche. "De afgelopen twee jaar verkopen wij er steeds 3 keer zoveel als het jaar ervoor. Het is nog niet doorgebroken, maar wij zien wel een toename in de bekendheid en interesse."</p>
<p>Fabrikanten als Grohe en Geberit beamen dat. Hoeveel ze verkopen willen ze niet zeggen, vanwege de concurrentiegevoeligheid. Er zijn dan ook geen harde cijfers over hoeveel douche-wc's er in Nederland precies zijn. Grohe schatte in een rapport uit 2017 dat het er toen ruim 8000 waren, zowel van henzelf als van andere fabrikanten. Dat is ongeveer 0,1 procent van alle huishoudens. Het percentage zal nu iets hoger liggen.</p>
<h2>Eigenaren zijn enthousiast</h2>
<p>De 29-jarige Tom uit Amsterdam ontdekte de douche-wc tijdens een reis naar Zuid-Korea en heeft er sinds kort zelf een. "Het is gewoon een fijne sensatie, het water is verwarmd, de bril is verwarmd, je spoelt alles schoon, hij föhnt je droog, je veegt één keer om te controleren en je bent klaar."</p>
<p>Hij was 350 euro kwijt aan een model uit Korea, dat bestaat uit een wc-bril die je bovenop je bestaande toiletpot kunt monteren. De bril heeft een aansluiting op elektriciteit en water nodig.</p>
<p>Ook de 42-jarige Linda Duits heeft er een, sinds ruim twee jaar, aangeschaft na een reis naar Japan. "Elke dag ben ik er weer blij mee", zegt ze. "Als ik een keer op werk of ergens anders moet poepen dan mis ik 'm ook heel erg. Dit is zo veel hygiënischer, vegen met papier is echt vies."</p>
<p>"Wat dat betreft zijn we eigenlijk achterlijk hier in Europa", vervolgt ze. "In andere delen van de wereld zijn ze ons stappen vooruit met het gebruik van water om je kont schoon te maken. Maar wij zijn nou eenmaal gewend om het met papier te doen. Zo'n douche-wc is ook wel een investering, maar het is het waard wat mij betreft."</p>
<p>Linda betaalde ruim 700 euro, inclusief installatie, ook voor alleen een wc-bril. Er moest wel een stopcontact op haar toilet geïnstalleerd worden. Een hele toiletpot met geïntegreerde douche is vaak een stuk duurder, al snel rond de 2000 à 3000 euro.</p>
<p>Zowel Tom als Linda merken veel interesse bij vrienden en kennissen. "Er zijn vrienden langsgekomen om een testronde te doen", zegt Tom. "Ik had gedacht dat mensen me belachelijk zouden maken, maar ik krijg vooral jaloerse reacties. En mijn ouders willen er ook een."</p>
<p>"Meemaken is willen hebben", aldus Linda. "Bijna iedereen die het bij mij thuis uitprobeert is er enthousiast over. Maar mensen zien het nog wel als een luxeproduct. Twee vrienden hebben er daadwerkelijk een genomen, nog meer vrienden willen er een."</p>
<h2>Waterschappen: prima als het leidt tot minder vochtige doekjes</h2>
<p>De waterschappen, die het rioolwater in Nederland zuiveren, zouden het prima vinden als meer mensen hun billen met water gaan schoonmaken. "Als dat leidt tot minder gebruik van vochtig toiletpapier, dan zou dat echt een verbetering zijn", aldus een woordvoerder van de Unie van Waterschappen.</p>
<p>"Gewoon wc-papier kunnen wij goed verwerken, dat verpulvert in water. Maar die vochtige doekjes lossen niet op en dat leidt tot verstoppingen. Gemeenten en waterschappen zijn jaarlijks enkele tientallen miljoenen kwijt aan het verhelpen van verstoppingen door vochtige doekjes, luiers en wat men allemaal nog meer doorspoelt."</p>
<p>Met een douche-wc gebruik je wel iets meer water en elektriciteit, maar minder wc-papier en vochtige doekjes.</p>
<p>Ook voor je gezondheid kan het beter zijn om na het poepen te spoelen in plaats van te vegen, vertelt chirurg Martin Lutke Holzik van de Ziekenhuisgroep Twente. Hij is gespecialiseerd in aandoeningen rond de anus. "Zo'n waterstraaltje irriteert toch minder dan al dat geschuur met papier. Mensen kunnen er zeker baat bij hebben."</p>
