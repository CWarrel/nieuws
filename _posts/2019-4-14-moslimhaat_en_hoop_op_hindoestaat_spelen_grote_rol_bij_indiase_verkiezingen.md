---
layout: post
title: "Moslimhaat en hoop op hindoestaat spelen grote rol bij Indiase verkiezingen"
date: Sun, 14 Apr 2019 20:24:37 +0200
category: nieuws
externe_link: "https://nos.nl/l/2280492"
feature_image: "https://nos.nl/data/image/2019/04/14/543715/1008x567.jpg"
---

<p>Bij de parlementsverkiezingen in India, die nu gaande zijn, staat zoals altijd de economie hoog op de agenda. Maar dit keer speelt ook het hindoe-nationalisme van regeringspartij BJP een prominente rol. Een van de grootste publiekstrekkers van de partij is Yogi Adityanath, een radicale hindoe-nationalist met zijn eigen militante achterban.</p>
<p>Vorige week bezocht Adityanath, zoals altijd in een oranje gewaad gekleed, het dorp Bisada in de noordelijke deelstaat Uttar Pradesh, waar hij sinds 2017 premier is. Op de eerste rij zat Vishal Rana, die samen met anderen is beschuldigd van het lynchen van een moslim in het dorp in 2015. Het slachtoffer zou een kalfje hebben geslacht en voor radicale hindoes is dat een doodzonde. Zij beschouwen de koe als heiliger dan hun moeder.</p>
<h2>Een oogje dichtknijpen</h2>
<p>Rana en drie andere verdachten in het publiek, allemaal op borgtocht vrij, juichten enthousiast terwijl Adityanath hun daad in zijn toespraak rechtvaardigde. "Iedereen weet wat er in Bisada is gebeurd", zei hij. "De vorige regering probeerde schaamteloos de sentimenten te onderdrukken. Meteen na onze machtsovername hebben we alle illegale slachthuizen gesloten."</p>
<p>Het slachten van koeien was altijd al verboden in de deelstaat. De regering van Adityanath sloot daarnaast ook de slachthuizen waar buffels en geiten werden geslacht, omdat die de milieuregels zouden overtreden. In zijn toespraak wekte hij de suggestie dat de vorige regering, door slachthuizen zonder vergunning toe te staan, moslims te vriend wilde houden en een oogje dichtkneep bij het illegaal slachten van koeien.</p>
<p>Adityanath impliceerde dat het begrijpelijk is dat vanwege dat beleid een brute lynchpartij heeft plaatsgevonden. "Is er in de twee jaar van mijn regering nog zoiets gebeurd als in Bisada?", vroeg hij zijn publiek. Het antwoord is overigens ja: er zijn de afgelopen jaren meerdere doden en gewonden gevallen vanwege verdenkingen van het slachten of stelen van koeien.</p>
<h2>Haatzaaien, wapenbezit en moord</h2>
<p>Adityanaths volgelingen bewonderen hem om zijn daadkrachtige optreden en zijn ervan overtuigd dat de deelstaat een stuk veiliger is geworden sinds hij regeert. "De criminelen en slechteriken zitten allemaal in de gevangenis, of zijn dood", zegt Vikram Singh Rathore. Hij is lid van Hindu Yuva Vahini (HYV), een jeugdbeweging die Adityanath in 2002 oprichtte in zijn thuisplaats Gorakhpur.</p>
<p>Software-ontwikkelaar Rathore is al jaren lid van de HYV, dat bekendstaat als een controversiële organisatie. Vooral in de eerste jaren na de oprichting werden leden beschuldigd van haatzaaien, brandstichting, vernieling van een islamitische begraafplaats, wapenbezit en moord.</p>
<p>Intussen werd Adityanath steeds populairder: won hij zijn parlementszetel in 1999 met een marge van maar iets meer 7000 stemmen, in 2009 en 2014 waren dat 300.000 stemmen. In 2017 werd Adityanath premier van Uttar Pradesh en sindsdien is hij uitgegroeid tot een nationaal gezicht van de BJP. Nu er campagne wordt gevoerd voor de parlementsverkiezingen, gaat hij het hele land door om de partij van de landelijke premier Narendra Modi te promoten.</p>
<p>India is de grootste democratie ter wereld. De verkiezingen duren er vijf weken. </p>
<p>"Adityanath is onze keizer en we doen wat hij zegt", aldus Rathore, die eind maart een campagnebijeenkomst bezocht. "Hij vertelt ons voor Modi te stemmen, dus doen we dat."</p>
<p>Er lopen allerlei rechtszaken tegen leden van HYV, en ook tegen Adityanath zelf, maar Rathore doet deze zaken af als 'nepnieuws'. "Wij zijn geen slechteriken of terroristen", zegt hij. "In Indiase media wordt altijd onze hindoe-nationalistische ideologie benadrukt, maar ze laten nooit ons sociaal-maatschappelijke werk zien."</p>
<p>Rathore woont in de hoofdstad en als hij Uttar Pradesh bezoekt, logeert hij in een ashram, een leefgemeenschap van HYV. Hij laat een zaaltje zien in de ashram. "Kijk, hier geven we elke ochtend eten aan de armen in de omgeving. En als moslims onze hulp nodig hebben, krijgen ze die ook."</p>
<h2>Moslimterroristen</h2>
<p>Het klopt dat HYV streeft naar de vestiging van een hindoestaat, zegt Rathore. "Maar dat is geen probleem voor moslims die ervoor kiezen hier te wonen", zegt hij. Hij legt uit dat bij het vertrek van de Britse kolonisator in 1947 India werd opgesplitst in Pakistan, het thuisland voor de moslims, en India, wat volgens hem logischerwijs voor de hindoes is.</p>
<p>India is seculier volgens de grondwet, maar er zijn radicale hindoegroepen die ervoor pleiten dit woordje uit de grondwet te verwijderen. "Niet elke moslim is een terrorist, maar elke terrorist is wel een moslim. Dat is de waarheid", zegt Rathore.</p>
<p>De nationale veiligheid en de strijd tegen terrorisme staan bovenaan de agenda van de BJP. "Wij hebben een zerotolerance-beleid als het gaat om terroristen", zegt Adityanath. "We zullen terroristen een koekje van eigen deeg geven."</p>
<p>De belangrijkste oppositiepartij, de Congrespartij, zet juist in op verbetering van de economie, met beloftes over het creëren van banen voor jongeren en een basisinkomen voor de allerarmsten. Maar het lijkt er in de peilingen op dat de boodschap van de BJP meer gehoor krijgt in India. Er volgen de komende maand nog zes stemrondes, en op 23 mei wordt de uitslag verwacht.</p>
