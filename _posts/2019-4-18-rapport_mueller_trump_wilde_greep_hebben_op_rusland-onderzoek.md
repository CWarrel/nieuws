---
layout: post
title: "Rapport Mueller: Trump wilde greep hebben op Rusland-onderzoek"
date: Thu, 18 Apr 2019 18:15:05 +0200
category: nieuws
externe_link: "https://nos.nl/l/2281053"
feature_image: "https://nos.nl/data/image/2019/04/18/544585/1008x567.jpg"
---

<p>President Trump heeft herhaaldelijk geprobeerd greep te krijgen op het Rusland-onderzoek van speciaal aanklager Robert Mueller in de VS. Dat staat in het rapport van Mueller, dat vandaag is gepubliceerd. Mueller laat in het midden of Trump hiermee de rechtsgang heeft belemmerd. Het politieke oordeel daarover laat hij over aan het Amerikaanse Congres.</p>
<p>In het rapport worden elf gebeurtenissen beschreven, waaronder het ontslag van FBI-directeur James Comey, pogingen van Trump om Mueller te laten ontslaan en het aanmoedigen van getuigen om niet aan het onderzoek mee te werken.</p>
<p>De advocaten van Trump zeggen dat de president dit allemaal kon doen binnen zijn grondwettelijke bevoegdheden. Minister Barr van Justitie voegde daar vanmiddag aan toe dat er geen sprake was van kwade opzet. Daarom besloot Barr geen vervolging in te stellen tegen Trump.</p>
<h2>Adviseur weigerde</h2>
<p>De president vroeg zijn adviseur Don McGahn in juni 2017 om ervoor te zorgen dat Mueller zou worden ontslagen, schrijft Mueller. Maar McGahn weigerde dat en zei dat hij liever zelf ontslag zou nemen. Ook andere naaste medewerkers gaven geen gehoor aan opdrachten van Trump om het onderzoek te frustreren.</p>
<p>Mueller zegt dat mede hierdoor niet valt vast te stellen of Trump de rechtsgang heeft belemmerd. Verder zegt hij dat hij de antwoorden van Trump op vragen van de onderzoekscommissie onvoldoende vond, maar dat hij heeft besloten het gevecht niet aan te gaan.</p>
<h2>Weggelakt</h2>
<p>Vorige maand verscheen al een korte samenvatting van het rapport. In de volledige versie, die 448 pagina's telt, zijn talloze passages weggelakt, bijvoorbeeld omdat openbaarmaking schadelijk zou zijn voor lopende onderzoeken of omdat de privacy van betrokkenen in het geding is.</p>
<p>Dat geldt vooral voor het gedeelte dat gaat over de Russische inmenging bij de Amerikaanse presidentsverkiezingen. In het tweede deel, over de mogelijke belemmering van de rechtsgang door Trump, zijn aanmerkelijk minder passages onleesbaar gemaakt.</p>
<h2>Democraten</h2>
<p>De Democraten willen dat Mueller zijn conclusies komt toelichten in het Congres. "Het is duidelijk dat minister Barr optreedt als Trumps persoonlijke advocaat, en niet die van Amerika", zegt Nancy Pelosi, de Democratische voorzitter van het Huis van Afgevaardigden. "Ons land vraagt en verdient volledige openheid. Daarom moeten we Mueller rechtstreeks kunnen spreken."</p>
<p>Pelosi's partijgenoot Adam Schiff, voorzitter van de Inlichtingencommissie van het Huis, zegt: "Na twee jaar onderzoek verdient het publiek de feiten, niet de politieke draai die Barr eraan geeft."</p>
<h2>'I'm fucked'</h2>
<p>Trump ziet het rapport van Mueller als een overwinning, maar van tevoren was hij niet zo zeker van een goede afloop, blijkt uit het rapport. Mueller beschrijft het gesprek waarin Trump van toenmalig justitieminister Jeff Sessions hoorde dat een speciaal aanklager de Rusland-affaire ging onderzoeken.</p>
<p>Mueller baseert zich op aantekeningen van Jody Hunt, topambtenaar bij Justitie, die erbij was in het Witte Huis. Volgens Hunt viel Trump achterover in zijn stoel en zei hij: "Oh my God. This is terrible. This is the end of my presidency. I'm fucked."</p>
<p>Trump reageerde na afloop op het Mueller-rapport:</p>
