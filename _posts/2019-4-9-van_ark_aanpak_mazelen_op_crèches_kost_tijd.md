---
layout: post
title: "Van Ark: aanpak mazelen op crèches kost tijd"
date: Tue, 09 Apr 2019 19:06:02 +0200
category: algemeen
externe_link: "https://nos.nl/l/2279734"
feature_image: "https://nos.nl/data/image/2018/07/10/485728/1008x567.jpg"
---

<p>Het duurt in ieder geval nog tot de zomer voordat kinderdagverblijven kinderen kunnen weigeren die niet zijn ingeënt, zegt staatssecretaris Van Ark. D66 wil dat er haast wordt gemaakt en heeft een initiatiefwetsvoorstel ingediend.</p>
<p>Van Ark zegt naar aanleiding van de recente uitbraak op een Haagse crèche dat ze de urgentie voelt om er iets tegen te doen, maar dat het niet eenvoudig is. Er liggen volgens haar veel ethische en juridische dilemma's achter de regels. Voor 1 juli brengt een commissie die de mogelijkheden onderzoekt rapport uit.</p>
<h2>Puzzel</h2>
<p>"Ik vind het initiatiefwetsvoorstel heel interessant en ik wil graag helpen om het te laten werken in de praktijk", zegt Van Ark. "Ik wil dat ouders hun kinderen zonder zorgen naar deze plekken kunnen brengen en ik schuw geen enkel middel, maar ik zoek een sleutel die wel moet passen op het sleutelgat, want anders heb je er niks aan."</p>
<p>Van Ark wijst op vragen als wat er moet gebeuren als een kinderdagverblijf alleen maar niet-gevaccineerde kinderen krijgt, en wat het betekent voor de volksgezondheid. "Het is een puzzel. En je moet wel iets doen dat standhoudt."</p>
<h2>Vier meldingen</h2>
<p>Gisteren werd bekend dat een vierde kind dat op het getroffen kinderdagverblijf in Den Haag zit, met mazelen besmet is.</p>
<p>In Noord-Brabant zijn er al kinderdagverblijven waar kinderen worden geweigerd die niet ingeënt zijn. Officieel mogen kinderen niet om die reden uit de opvang worden geweerd.</p>
