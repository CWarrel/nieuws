---
layout: post
title: "Nu ook aanhangers president Vucic de straat op in Servië"
date: Fri, 19 Apr 2019 23:06:36 +0200
category: nieuws
externe_link: "https://nos.nl/l/2281229"
feature_image: "https://nos.nl/data/image/2019/04/19/544834/1008x567.jpg"
---

<p>In Servië zijn na maandenlange protesten van anti-regeringsdemonstranten vandaag aanhangers van president Vucic de straat op gegaan. Tienduizenden aanhangers kwamen met bussen uit heel Servië en buurlanden Bosnië en Kosovo naar de hoofdstad Belgrado.</p>
<p>Onder het mom "Buducnost Srbije" - "De toekomst van Servië"- werden concerten gegeven en toespraken gehouden. Ook Vucic zelf nam het woord en zei dat hij de betrekkingen met Bosnië en Herzegovina en Kroatië wil verbeteren. "Ik wens geen oorlog te voeren in de 21e eeuw."</p>
<p>Verder zei de president dat politieke onenigheden opgelost moeten worden met verkiezingen en niet met geweld.</p>
<p>Tegenstanders van Vucic zijn van plan morgen weer de straat op te gaan. Dat doen ze al elke week sinds eind november toen een leider van een linkse oppositiepartij werd mishandeld door mensen met ijzeren staven. Vucic veroordeelde die actie, maar veel mensen houden hem ervoor verantwoordelijk, omdat hij met zijn constante aanvallen op de oppositie de weg zou hebben vrijgemaakt voor dat soort geweld.</p>
<p>Ook demonstreren de mensen tegen de publieke omroep RTS, die volgens hen te veel op de hand van Vucic is en te weinig aandacht aan de protesten besteedt.</p>
<p>Vucic nam vroeger extreem-nationalistische standpunten in, maar werd later gematigder. Tegenstanders zeggen dat hij zich sinds zijn verkiezing in april vorig jaar ontwikkelt tot een autoritaire leider als de Russische president Poetin.</p>
