---
layout: post
title: "Sri Lanka meldt dood vermoedelijke terroristenleider"
date: Fri, 26 Apr 2019 11:36:43 +0200
category: nieuws
externe_link: "https://nos.nl/l/2282135"
feature_image: "https://nos.nl/data/image/2019/04/26/546113/1008x567.jpg"
---

<p>De Sri Lankaanse politie meldt dat de vermoedelijke leider van de moslimextremisten die op Eerste Paasdag bomaanslagen pleegden, daarbij zelf ook om het leven is gekomen. De politie schrijft op Twitter dat de man, Mohamed Zahran, omkwam in het Shangri-La hotel in Colombo.</p>
<p>Zahran was de leider van de radicaal-islamitische organisatie National Thowheeth Jama'ath (NTJ), die door de regering samen met Jammiyathul Millathu Ibrahimaan verantwoordelijk wordt gehouden voor de aanslagen. Hij plaatste vaak opruiende commentaren op sociale media. De plaatsvervangend leider van de NTJ is gearresteerd.</p>
<h2>Militaire training</h2>
<p>Uit onderzoek is verder gebleken dat de terroristen die met Pasen toesloegen zijn getraind door iemand die de politie aanduidt als 'leger-moedjahedien'. Ze zouden hun militaire training hebben gekregen in zowel het buitenland als in het oosten van Sri Lanka.</p>
<p>Ook meldt de politie de arrestatie van de eigenaar van een koperfabriek in het land, die ervan verdacht wordt dat hij materiaal heeft geleverd voor het maken van explosieven.</p>
<h2>Voorlopig geen missen</h2>
<p>Aartsbisschop Ranjith van Colombo heeft gezegd dat er voorlopig geen missen worden opgedragen in verband met de bloedige aanslagen op drie katholieke kerken op eerste Paasdag. De Amerikaanse ambassade heeft mensen ook al gewaarschuwd voorlopig uit de buurt van kerken te blijven.</p>
<p>Ranjith deed op een persconferentie ook een oproep om te doneren voor mensen die getroffen zijn door de aanslagen en ook om geld te geven voor het herstel van de getroffen kerken.</p>
<p>De regering deed vandaag ook een oproep aan moslims om af te zien van het vrijdaggebed, omdat ze doelwit zouden kunnen worden van wraakacties. Desondanks kwamen zo'n 250 moslims bijeen in een moskee in de hoofdstad. De voorganger zei over de zelfmoordterroristen dat zij eerder beesten dan moslims zijn, dat dit niets met de islam te maken heeft "en dat er geen woorden zijn die sterk genoeg zijn om de daders te vervloeken".</p>
<h2>Dodental verlaagd</h2>
<p>Gisteravond maakte het ministerie van Volksgezondheid in Sri Lanka bekend dat het dodental van de aanslagen veel lager ligt dan de opgegeven 359. Het werkelijke aantal is "bij benadering" 253.</p>
<p>Voor het grote verschil is geen verklaring gegeven. Waarschijnlijk is het ontstaan door dubbeltellingen van lijsten met slachtoffers.</p>
