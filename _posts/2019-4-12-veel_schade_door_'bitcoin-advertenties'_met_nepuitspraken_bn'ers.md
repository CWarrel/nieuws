---
layout: post
title: "Veel schade door 'bitcoin-advertenties' met nepuitspraken BN'ers"
date: Fri, 12 Apr 2019 06:00:16 +0200
category: tech
externe_link: "https://nos.nl/l/2280062"
feature_image: "https://nos.nl/data/image/2019/04/12/543033/1008x567.jpg"
---

<p>Steeds meer mensen trappen in frauduleuze advertenties voor bitcoin-investeringen. Dat laat de Fraudehelpdesk aan de NOS weten. De adverteerders gebruiken nepcitaten van BN'ers om mensen te verleiden. Geïnteresseerden krijgen hoge winsten voorgespiegeld, maar die blijven in de praktijk uit.</p>
<p>Bij de Fraudehelpdesk zijn in 2018 en 2019 verspreid over vijf verschillende frauduleuze websites 1,7 miljoen euro aan schademeldingen binnengekomen, het grootste deel in 2019. Dat is waarschijnlijk nog maar een deel van de werkelijke schade, omdat niet iedereen zich meldt.</p>
<h2>Inleg</h2>
<p>Mensen zeggen dat ze het geld dat ze hebben ingelegd na op de advertenties te hebben geklikt, nooit meer terugzien. Sommigen ruiken meteen al onraad; anderen pas later, als ze hun winsten proberen te innen.</p>
<p>"We krijgen hier dagelijks meldingen over binnen", zegt André Vermeulen van de Fraudehelpdesk. "Ook BN'ers balen omdat hun naam hiervoor wordt gebruikt."</p>
<p>De schade kan flink oplopen. "Als je er vrij snel achter komt is de schade beperkt, maar soms worden mensen ertoe verleid om duizenden euro's te investeren", zegt Vermeulen.</p>
<p>De advertenties verschijnen vooral vaak op Facebook en Instagram. Facebook laat in een reactie weten dat advertenties voor frauduleuze financiële transacties niet door de beugel kunnen, maar meerdere door de NOS-redactie gerapporteerde advertenties werden niet verwijderd.</p>
<h2>Waylon en Alexander Klöpping</h2>
<p>De zwendelsites worden aangeprezen met valse citaten van BN'ers. Met clickbait-achtige koppen worden mensen ertoe verleid om op artikelen te klikken, zoals de 'meest recente investering van Alexander Klöpping' die de 'grote banken doodsbang maakt'. Ook de identiteit van John de Mol, Waylon en Humberto Tan wordt gebruikt voor de nepadvertenties.</p>
<p>De politie kan niet zeggen hoe vaak het probleem voorkomt, omdat deze vorm van fraude niet apart wordt geregistreerd. Volgens de politie is het lastig om de daders op te sporen. Dat beaamt Vermeulen van de Fraudehelpdesk. "Het zijn slimme jongens die ongrijpbaar zijn."</p>
<p>Gisteren werden de bitcoin-advertenties al besproken in de NOS op 3 Tech Podcast. Hierin vertelt techredacteur Joost Schellevis onder andere hoe je kunt voorkomen dat je slachtoffer wordt.</p>
<p>Luister hier naar de podcast. Het gesprek over de advertentie begint op 14 minuten:</p>
