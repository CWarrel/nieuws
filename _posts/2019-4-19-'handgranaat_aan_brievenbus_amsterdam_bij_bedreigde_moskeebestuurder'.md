---
layout: post
title: "'Handgranaat aan brievenbus Amsterdam bij bedreigde moskeebestuurder'"
date: Fri, 19 Apr 2019 13:45:07 +0200
category: nieuws
externe_link: "https://nos.nl/l/2281149"
feature_image: "https://nos.nl/data/image/2019/04/19/544715/1008x567.jpg"
---

<p>Op de Oostelijke Eilanden in Amsterdam is vanochtend een handgranaat aangetroffen, die vastgeplakt zat aan brievenbussen van een appartementencomplex. De Telegraaf meldt dat het explosief was bevestigd aan de brievenbus van een moskeebestuurder die al eerder is bedreigd, maar de politie wil dat niet bevestigen.</p>
<p>De man moest het vorig jaar ontgelden omdat hij niet wilde dat er in de Nasr-moskee in Amsterdam zou worden gebeden voor de gesneuvelde SyriÃ«gangster Sarah L. en haar kind. Zij was de zus van oud-Hofstadgroeplid Bilal L.</p>
<p>Op internet circuleerde daarna een video waarop de naam van de moskeebestuurder was te lezen, met een kalasjnikov, een handgranaat en de kreet "quadimoen", wat zoveel betekent als "we komen eraan". De moskeebestuurder, die in Marokko is, zegt tegen de krant aangeslagen te zijn door het bericht.</p>
<p>De straat waar de handgranaat werd gevonden werd door de politie afgesloten, net als de straat ernaast. Vier politieauto's, de Explosieven Opruimingsdienst Defensie (EOD) en een ambulance waren aanwezig. De EOD heeft de handgranaat van de brievenbus gehaald en laat het explosief op een veilige locatie ontploffen. </p>
