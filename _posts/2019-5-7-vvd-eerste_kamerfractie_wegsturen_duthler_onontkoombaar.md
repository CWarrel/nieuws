---
layout: post
title: "VVD-Eerste Kamerfractie: wegsturen Duthler onontkoombaar"
date: Tue, 07 May 2019 12:34:21 +0200
category: nieuws
externe_link: "https://nos.nl/l/2283574"
feature_image: "https://nos.nl/data/image/2019/05/07/548375/1008x567.jpg"
---

<p>De Eerste Kamerleden van de VVD staan achter het besluit van fractievoorzitter Jorritsma om Anne-Will Duthler uit de fractie te zetten. De fractie wijdde vanmiddag een bijeenkomst in Bunnik aan de gang van zaken en volgens Jorritsma was iedereen het erover eens dat het een "onontkoombaar besluit was". Jorritsma stuurde Duthler anderhalve week geleden weg, nadat die een kort geding had verloren tegen het blad Quote.</p>
<p>Duthler vond dat Quote te ver was gegaan in een artikel over mogelijke belangenverstrengeling en een geldeiser die beslag had gelegd op een bedrijf van haar. De kortgedingrechter oordeelde dat er voldoende feiten waren om het verhaal van Quote te onderbouwen. Daarna maakte Jorritsma bekend dat Duthler uit de fractie werd gezet. Volgens Jorritsma versterkte de rechterlijke uitspraak het beeld dat er sprake was belangenverstrengeling.</p>
<p>Fractieleden hadden vragen over de gang van zaken. Jorritsma had hen wel telefonisch op de hoogte gesteld van haar besluit, maar er was nog geen vergadering over geweest. Het AD citeerde vanochtend een aantal zeer kritische reacties van VVD-senatoren, zonder die bij naam te noemen.</p>
<p>Jorritsma benadrukte vandaag dat het na de rechterlijke uitspraak noodzakelijk was om snel op te treden en dat het niet mogelijk was op korte termijn een fractievergadering te houden. Maar ze noemde de verwijdering van Duthler uit de fractie ook "zo'n zwaar besluit dat het goed is elkaar daarover recht in de ogen te kijken".</p>
<h2>Geen gezelschapsspelletjes</h2>
<p>Dat gebeurde vandaag dus in Bunnik; de Eerste Kamer is nog met reces. Op de vraag hoe de sfeer tijdens de bijeenkomst was, antwoordde Jorritsma: "Die was stevig, maar we zijn niet bij elkaar om gezelschapsspelletjes te spelen. We zijn een politiek fractie; we hebben te maken met integriteitskwesties en die proberen we zo goed mogelijk op te lossen."</p>
<p>Duthler zelf is het er niet mee eens dat ze de VVD-fractie moet verlaten. Ze gaat in hoger beroep tegen de uitspraak van de rechter en blijft nog een paar weken onafhankelijk lid van de Eerste Kamer. Eind deze maand kiezen Provinciale Staten een nieuwe Eerste Kamer en daar zou Duthler toch al niet in terugkeren, net als veel VVD'ers overigens.</p>
