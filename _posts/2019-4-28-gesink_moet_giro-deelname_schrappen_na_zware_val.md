---
layout: post
title: "Gesink moet Giro-deelname schrappen na zware val"
date: Sun, 28 Apr 2019 18:01:41 +0200
categories: 
- sport 
- wielrennen 
externe_link: "https://nos.nl/l/2282459"
feature_image: "https://nos.nl/data/image/2017/07/08/401559/1008x567.jpg"
---

<p>Een flinke domper voor Robert Gesink. De wielrenner van Jumbo-Visma heeft aan zijn val in Luik-Bastenaken-Luik een bekkenfractuur en een sleutelbeenbreuk overgehouden. Hij zal daardoor op 11 mei niet aan de start verschijnen van de Giro d'Italia.</p>
<p>De 32-jarige Gesink viel op de natte en gladde Belgische wegen in de afdaling van de Mont-le-Soie en kwam op de rechterkant van zijn lichaam terecht. Ploegleider Frans Maassen vertelde 's avonds in Langs de Lijn op NPO Radio 1 dat Gesink door de kou niet meer voldoende controle had over zijn remmen en daardoor ten val was gekomen.</p>
<p>Ploegleider Addy Engels was als eerste ter plekke. "Het duurde lang voordat we bij hem waren. Toen we hem zagen, kon hij alleen steunen op zijn linkerbeen", zei hij. Volgens Engels zei Gesink direct dat het niet goed voelde. "Hij kon geen stap zetten."</p>
<p>De Varssevelder had een belangrijke kracht moeten zijn in de Giro-ploeg van Jumbo-Visma, waar kopman Primoz Roglic een gooi wil doen naar de eindzege. "Dit is een grote klap voor ons", aldus Engels.</p>
<p>"Robert was op en top voorbereid, had een hoog niveau en zou Roglic goed kunnen helpen in de bergen. En ook met zijn ervaring had hij veel voor ons kunnen betekenen."</p>
<p>Gesink werd 's avonds nog overgebracht naar het ziekenhuis in Maastricht, waar ploegleider Frans Maassen hem laat op de avond nog bezocht. in Langs de Lijn vertelde Maassen dat Gesink niet aan het bekken geopereerd hoeft te worden, maar wel aan het sleutelbeen.</p>
