---
layout: post
title: "Verzet in Tweede Kamer tegen benzine- en dieselautoverbod Amsterdam"
date: Fri, 03 May 2019 14:26:35 +0200
category: politiek
externe_link: "https://nos.nl/l/2283083"
feature_image: "https://nos.nl/data/image/2019/05/03/547595/1008x567.jpg"
---

<p>In de Tweede Kamer zijn veel partijen kritisch over het plan van Amsterdam om binnen elf jaar vervuilende auto's in de stad te verbieden. Het gemeentebestuur wil het verkeer emissievrij maken met de uitbreiding van de milieuzones en daar mogen benzine- en dieselauto's niet meer rijden.</p>
<p>De coalitiepartijen VVD en CDA reageren ontstemd en vinden dat de gemeente niet zomaar zijn eigen beleid kan gaan voeren. "Het moet niet zo zijn dat iedere stad dat zelf gaat bepalen", zegt CDA-Kamerlid Von Martels. Hij vraagt zich ook af of het plan wel haalbaar, betaalbaar en uitvoerbaar is. De VVD zegt dat het kabinet juist een einde wil maken aan de "wirwar" van milieuzones in verschillende steden.</p>
<p>De partij zegt dat het Amsterdamse bestuur mensen niet alleen op de kast jaagt, maar ook op kosten. "Autorijden moet betaalbaar en mogelijk blijven. 2030 is dichtbij, dan kan iedereen nu alvast zijn auto beginnen in te leveren", laat Kamerlid Dijkstra weten.</p>
<p>Ook Amsterdammers zelf hebben vragen over de betaalbaarheid:</p>
<p>Regeringspartij D66 vindt het goed dat er gewerkt wordt aan schone lucht, maar twijfelt aan de haalbaarheid van het plan, omdat er volgens de partij over elf jaar nog maar twee miljoen elektrische auto's zijn. "Dat zijn er veel te weinig voor de plannen van Amsterdam", zegt D66-Kamerlid Schonis.</p>
<h2>'Tesla-elite'</h2>
<p>PVV-leider Wilders noemt het plan "compleet bezopen". "Vanaf 2030 is Amsterdam echt alleen nog voor de subsidieslurpende Tesla-elite van GroenLinks en D66", aldus Wilders. Hij stelt dat de "gewone benzine-/ en dieselrijdende man en vrouw" voor die subsidie moeten opdraaien. "Maar ze mogen zelf hun eigen hoofdstad niet meer in."</p>
<p>Oppositiepartij SP is niet tegen, maar wel kritisch. De ambitie van de gemeente is goed, maar met het plan wordt de consument gestraft. "Je kunt niet steeds schoner wordende auto's weren en alleen maar elektrische auto's toelaten", zegt SP-Kamerlid Lacin.</p>
<p>GroenLinks is wel enthousiast, omdat Amsterdam een heel duidelijk doel stelt. "Daarom moeten we keihard aan de bak om te zorgen dat schonere manieren van vervoer, waaronder elektrische auto's, voor iedereen een optie gaan worden", zegt Kamerlid Kr√∂ger.</p>
