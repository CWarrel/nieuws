---
layout: post
title: "Pijnlijke felicitatie voor diamanten bruiloft: man al zes jaar dood"
date: Wed, 10 Apr 2019 12:59:10 +0200
category: binnenland
externe_link: "https://www.telegraaf.nl/nieuws/3423552/pijnlijke-felicitatie-voor-diamanten-bruiloft-man-al-zes-jaar-dood"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c81afea0-5b87-11e9-8854-0217670beecd.jpg"
---

<p class="intro">De 83-jarige Babs Bannenberg uit Uitgeest kreeg op vrijdag 29 maart een pijnlijk telefoontje van de gemeente: ze werd gebeld over haar zestigjarig huwelijk en hoe men dat kon vieren. Babs’ man is echter al in 2013 overleden: „Ik vind dit dom en grof.”</p> <p>Babs was met stomheid geslagen toen de medewerker van de gemeente belde om een afspraak te maken om het bezoek van de burgemeester te arrangeren. Volgens NH Nieuws maakte de gemeentemedewerker geen excuses en zei dat dat al een tijdje terug was.</p><p>Niet alleen de gemeente ging volgens de regionale omroep de fout in, maar ook de koning: „Zijne Majesteit de Koning en Hare Majesteit de Koningin hebben vernomen dat u op 31 maart aanstaande de dag hoopt te gedenken waarop u zestig jaar geleden in het huwelijk trad”, zo luidt de tekst die Babs in een brief thuisgestuurd kreeg. Babs wilde er eigenlijk niet meer over nadenken: „Dat maakt het alleen maar erger.”</p><p>De gemeente Uitgeest heeft inmiddels gezegd dat er een ’menselijke fout binnen de organisatie’ is gemaakt: „Ondanks dat we altijd zeer zorgvuldig met deze informatie omgaan.” De gemeentemedewerker heeft inmiddels opgebeld en oprechte excuses aangeboden. NH Nieuws schrijft dat Babs toch blij is dat de gemeente heeft gebeld en de tijd heeft genomen om sorry te zeggen.</p>
