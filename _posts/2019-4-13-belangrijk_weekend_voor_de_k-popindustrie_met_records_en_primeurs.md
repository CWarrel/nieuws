---
layout: post
title: "Belangrijk weekend voor de K-popindustrie met records en primeurs"
date: Sun, 14 Apr 2019 00:35:10 +0200
category: nieuws
externe_link: "https://nos.nl/l/2280355"
feature_image: "https://nos.nl/data/image/2019/04/13/543266/1008x567.jpg"
---

<p>Het is een historisch weekend voor de K-popindustrie. Twee Zuid-Koreaanse bands verbraken verschillende records en vierden primeurs.</p>
<p>Zo heeft de Zuid-Koreaanse K-popband BTS de afgelopen dagen minstens twee records verbroken. Hun nieuwste single, Boy with Luv (een samenwerking met de Amerikaanse zangeres Halsey), heeft binnen 24 uur 80 miljoen views behaald op YouTube: de meeste views binnen 24 uur ooit. Ook heeft de band als eerste Aziatische act vijf miljard streams op Spotify gehaald.</p>
<p>Boy with Luv is inmiddels al zo'n 100 miljoen keer bekeken.</p>
<p>Gisteren verscheen het nieuwe album van de band: Map of the Soul: Persona. De groep begon in 2013 en bestaat uit zeven dansers en zangers. Met hun inmiddels zes uitgebrachte albums, in zowel de Koreaanse als Japanse taal, haalden ze de vijf miljard streams op Spotify binnen.</p>
<p>Zaterdagavond (lokale tijd) is BTS ook te zien in het populaire Amerikaanse televisieprogramma Saturday Night Live, en dat is ook weer een eerste keer: het programma heeft nooit eerder een podium gegeven aan een K-popband. Wel deed de artiest Psy in 2012 mee met een sketch over zijn nummer Gagnam Style.</p>
<p>Het vorige record van de meeste views op YouTube in 24 uur is nog van vorige week. Toen kreeg een andere K-popband (girlgroup Blackpink) 56 miljoen views binnen een dag voor hun nummer Kill This Love.</p>
<p>De meiden van Blackpink gaven gisteren hun eerste volledige concert in Amerika op het populaire festival Coachella. Het was de eerste keer dat een vrouwelijke K-popband daar optrad.</p>
<p>De vrouwen waren wel al eerder op de Amerikaanse televisie te zien, in februari bij het programma The Late Show with Stephen Colbert, gevolgd door een optreden bij Good Morning America.</p>
<p>K-pop is populairder dan ooit, en niet alleen in de Verenigde Staten. Concerten van grote acts als BTS en G-Dragon waren de laatste tijd in Nederland heel snel uitverkocht. Ook wordt in Nederland op meerdere plekken K-popdansles gegeven.</p>
<p>De industrie is de afgelopen maanden wel opgeschrikt door meerdere schandalen. De 30-jarige Zuid-Koreaanse zanger Jung Joon-young heeft toegegeven dat hij vrouwen stiekem heeft gefilmd terwijl hij seks met ze had - en de beelden online heeft gedeeld.</p>
<p>Ook heeft K-popster Seungri de populaire boyband BigBang verlaten. De 28-jarige zanger stopte nadat hij was beschuldigd van het runnen van een prostitutienetwerk.</p>
