---
layout: post
title: "Het is rustig in de straten van Colombo - tot een nieuwe bom ontploft"
date: Mon, 22 Apr 2019 20:22:04 +0200
category: nieuws
externe_link: "https://nos.nl/l/2281612"
feature_image: "https://nos.nl/data/image/2019/04/22/545432/1008x567.jpg"
---

<p>Colombo overdag leek vandaag op het nachtelijke Colombo. Op veel plaatsen in de normaal zo drukke Sri Lankaanse hoofdstad was het rustig en bleven mensen binnen. Winkels waren gesloten. Mensen bleven weg van de straten door de serie aanslagen van gisteren. Daarbij vielen verspreid over het land 290 doden en honderden gewonden.</p>
<p>NOS-radioverslaggever Jeroen de Jager kwam vanochtend aan in Sri Lanka en merkte de rust tijdens zijn rit van het vliegveld naar de stad. Waar je normaal stapvoets moeten rijden vanwege de drukte ging de rit naar het centrum nu snel. Het valt hem op dat er weinig politie en militairen op straat zijn en degenen die er wel zijn, ogen ontspannen.</p>
<p>Langs de verkeersader A2, waar veel dure hotels staan, wordt door toeristen koffie gedronken op een terras. Het is slechts een paar meter van het hotel waar gisteren een zelfmoordterrorist zijn bom liet ontploffen tijdens het paasontbijt. Het leven gaat gewoon door, ziet De Jager. Van schade aan de drie hotels waar bommen afgingen is van buitenaf weinig te zien.</p>
<h2>Witte linten boven de straat</h2>
<p>Ook in de buurt van de St. Anthonykerk is de sfeer eerst nog rustig als De Jager aankomt. Hij is lopend naar de kerk gegaan, want voor auto's is alles afgesloten. Een tiental agenten en militairen bewaakt de kerk waar gisteren een bom afging tijdens een drukke paasmis.</p>
<p>Een man hangt witte linten op boven de straat. Het is een teken van rouw voor alle slachtoffers. Of de man iets weet over de daders? "Het maakt niet uit wie het gedaan hebben, maar het zijn mensen zonder hart", zegt hij.</p>
<p>Een man in een longi (traditionele rok) vertelt over het moment van de aanslag: "Het was verschrikkelijk; ik hoorde een klap en zag daarna mensen die uit de kerk werden gedragen, er waren moeders, kinderen en baby's bij. Het was vreselijk, vreselijk." De man begint te huilen.</p>
<h2>Nog een explosie</h2>
<p>Even later is de rust voorbij. Er gaat een gerucht rond dat er iemand rondrijdt met een bom. De spanning in de straten neemt snel toe en komt tot een kookpunt. Een menigte probeert iemand te lynchen. Iets wat toegesnelde politieagenten voorkomen. De woede richt zich even ook tot De Jager en collega's: "Ze zagen onze camera en werden boos, we moeten weg dacht ik toen."</p>
<p>Ver komt hij niet, want even later klinkt er een harde knal. Rook stijgt op van een plek even verderop. Een bom werd gecontroleerd tot ontploffing gebracht, maar dat weet op dat moment nog niemand. De paniek is groot. Gegil en geschreeuw vullen de nauwe straatjes. Politie en ambulances komen in groten getale toegesneld.</p>
<p>De snelle omslag in de straten van rust naar totale paniek lijkt veelzeggend voor een land dat zwaar is getroffen door terreur. De Jager: "Juist deze wijk was altijd een plaats waar mensen van verschillende komaf vredig samenleefden. Nu is er wantrouwen en staat iedereen op scherp."</p>
<p>Bekijk hieronder beelden van de explosie van vanmiddag:</p>
