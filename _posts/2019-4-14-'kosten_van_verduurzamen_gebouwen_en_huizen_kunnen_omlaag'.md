---
layout: post
title: "'Kosten van verduurzamen gebouwen en huizen kunnen omlaag'"
date: Sun, 14 Apr 2019 19:53:48 +0200
category: nieuws
externe_link: "https://nos.nl/l/2280486"
feature_image: "https://nos.nl/data/image/2019/04/14/543704/1008x567.jpg"
---

<p>Veel mensen maken zich zorgen over de kosten van verduurzaming en allerlei bedragen doen de ronde. Niet alleen over de kosten van zonne- en windenergie, maar ook over het verduurzamen van je eigen huis. De Taskforce Bouwagenda denkt dat de kosten van het verduurzamen van gebouwen en huizen de komende jaren flink zullen dalen.</p>
<p>Overal in het land organiseren gemeenten bijeenkomsten over duurzaamheid, klimaatbeleid of 'van het gas af gaan'. Dat gebeurde deze week onder meer in gemeente De Ronde Venen, waar drie eerdere bijeenkomsten zo druk bezocht werden dat een extra bijeenkomst nodig was.</p>
<p>Er wordt door mensen heel verschillend gedacht over klimaatbeleid, zo blijkt op de bijeenkomst. Zonneweides en windparken leiden tot discussie, en ook de kosten van klimaatmaatregelen. Bekijk de reacties van de bezoekers: </p>
<p>De Taskforce Bouwagenda van voorman Bernard Wientjes heeft als doel de Nederlandse bouw en infrastructuur te verduurzamen. Zijn organisatie, waarin overheid, bedrijfsleven en de wetenschap samenwerken, werd opgericht door het vorige kabinet en is nu twee jaar bezig. In een rapport zijn de ervaringen samengevat.</p>
<p>Een van de belangrijkste bevindingen is dat er een "grote kostenreductie" kan komen. Daarvoor is wel een voorwaarde dat er veel huizen tegelijk aangepakt gaan worden, zodat bedrijven kunnen gaan investeren in nieuwe productiemethodes, zegt Wientjes.</p>
<h2>35.000 euro per woning</h2>
<p>"Dus niet honderden, maar duizenden woningen tegelijk aanpakken. In dat geval gaat de industrie investeren en kunnen de kosten met 20 tot 40 procent omlaag. Ik schat dat de verduurzaming van een woning gemiddeld 35.000 euro gaat kosten. En dat is een bedrag dat uitgesmeerd over 30 à 35 jaar gelijk is aan de energierekening nu", zegt Wientjes.</p>
<p>Wientjes maakt zich zorgen over de polarisatie die de laatste tijd is ontstaan over het klimaat. "Aan de ene kant heb je de klimaatscepticus, die zegt: er is niks aan de hand. Aan de andere kant staat de klimaatbezorgde, die zegt: als we niet uitkijken dan vergaat de wereld zo ongeveer."</p>
<p>Volgens Wientjes liggen de standpunten buitengewoon ver uit elkaar. "Ik hoop dat uiteindelijk de Nederlandse nuchterheid overwint en we gewoon aan de gang gaan."</p>
<p>De maatschappelijke discussie spitst zich toe op het bedrag dat het kost om een huis te verduurzamen. Volgens de koepel van woningcorporaties Aedes, kunnen die kosten oplopen tot maximaal 90.000 euro per woning. Belangengroep Urgenda stelt dat het nu al mogelijk is om woningen voor 35.000 euro te verduurzamen. Anderen zeggen dat zeker gedacht moet worden aan een ton.</p>
<p>Wientjes snapt dat mensen onrustig worden van dit soort bedragen. Maar, zegt hij "het allerdomste is in paniek raken. Als je het leuk vindt om nu al je huis te verduurzamen, moet je dat gewoon doen. Maar als je wilt meeprofiteren van de grote ontwikkelingen, de wijkaanpak, wacht dan op je gemeente."</p>
<p>In juni wordt naar verwachting het Klimaatakkoord definitief getekend. Wientjes gaat ervan uit dat in dat akkoord staat dat de burger 'ontzorgd' wordt. Dat wil zeggen dat er een financieringssysteem komt, waarbij de burger per maand evenveel kwijt is als nu voor energie. Met datzelfde bedrag wordt een lening afbetaald, die aan het huis gekoppeld is, waarmee de klimaatmaatregelen betaald kunnen worden.</p>
<p>"Het toverwoord om de burger mee te krijgen is ontzorging. Zorg dat de financiering goed geregeld is, zorg dat de bouw goed geregeld is, zorg dat de kostprijs zo is dat de burger er uiteindelijk beter van wordt, en pak gelijk z'n woning aan."</p>
<p>Met dat laatste doelt Wientjes op achterstallig onderhoud aan woningen dat tegelijk kan worden aangepakt. Juist daardoor doen nu allerlei bedragen de ronde. Exacte bedragen zijn ook moeilijk te geven omdat er een grote variatie bestaat in huizen en wijken.</p>
<h2>Enorme verschillen</h2>
<p>Dat maakt dat een goed geïsoleerd nieuwbouwhuis, dat al voorzien is van zonnepanelen, met een paar duizend euro al volledig duurzaam gemaakt kan worden. Het aardgas wordt dan vervangen door een andere warmtebron.</p>
<p>Maar de kosten voor een ouder, slechter geïsoleerd huis kunnen flink oplopen, zo wordt gevreesd. "Er zijn enorme verschillen. Als je aan een warmtenet gekoppeld wordt, dus een warmtenet in de straten, dan heb je het over hele andere kosten dan als je een individuele warmtepomp moet aanschaffen. Die kosten liggen tussen de 20- en 80-duizend euro", zegt Wientjes. Dat komt omdat er dan ook een verbouwing bij komt kijken, voor isolatie en bijvoorbeeld nieuwe radiatoren.</p>
<p>Ook daarbij zal het 'industrialiseren' van de maatregelen leiden tot kostendaling. "Grootschaligheid, duizenden tegelijk, innovatie en een ontzorgmodel waar de burger vertrouwen in heeft. Dan kun je gaan robotiseren, dat is de toekomst", zegt Wientjes.</p>
