---
layout: post
title: "Zabel junior sneller dan Van Poppel junior in Yorkshire"
date: Fri, 03 May 2019 19:40:53 +0200
categories: 
- sport 
- wielrennen 
externe_link: "https://nos.nl/l/2283128"
feature_image: "https://nos.nl/data/image/2019/05/03/547659/1008x567.jpg"
---

<p>Rick Zabel heeft de tweede rit in de Ronde van Yorkshire gewonnen. De Duitser bleef in de 132 kilometer lange rit tussen Barnsdale en Bedale de Nederlander Boy van Poppel van Roompot ruim voor in de massasprint.</p>
<p>De rit, die deels over het WK-parcours van dit najaar voerde, was niet erg lang maar er werd wel de hele dag vol gas gereden, ook omdat er telkens renners probeerden een sprint te voorkomen.</p>
<p>Dimension Data deed er in de slotfase alles aan om Mark Cavendish, die na een val en een virusziekte zijn oude topniveau nog niet heeft gehaald, in stelling te brengen. Maar hij haakte snel af. Zabel, de zoon van oud-sprinter Erik, boekte zijn eerste zege in vier jaar.</p>
<p>Vader Erik Zabel bond in de eerste jaren van zijn profcarrière, in de eerste helft van de jaren 90, nog de strijd aan met Jean-Paul van Poppel, die in die jaren in de herfst van zijn carrière was. Jean-Paul van Poppel is de vader van Boy van Poppel.</p>
<p>De Nederlander Jesper Asselman, de winnaar van de eerste rit, blijft leider in het algemeen klassement. De Britse etappekoers duurt nog tot en met zondag.</p>
<h2>Nederlands succes bij de vrouwen</h2>
<p>De vrouwen reden vrijdagmiddag hun eerste etappe in de Ronde van Yorkshire. Daar ging de winst wel naar Nederland. Lorena Wiebes kwam als eerste over de meet.</p>
<p>De wielrenster van Parkhotel Valkenburg was veruit de snelste in de massasprint.</p>
