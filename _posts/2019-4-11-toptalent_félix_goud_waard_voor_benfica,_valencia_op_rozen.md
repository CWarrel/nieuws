---
layout: post
title: "Toptalent Félix goud waard voor Benfica, Valencia op rozen"
date: Thu, 11 Apr 2019 23:03:40 +0200
categories: 
- sport 
- voetbal 
externe_link: "https://nos.nl/l/2280053"
feature_image: "https://nos.nl/data/image/2019/04/11/543003/1008x567.jpg"
---

<p>Benfica heeft het eerste treffen in de kwartfinales van de Europa League met Eintracht Frankfurt gewonnen. De heerlijke pot voetbal in Lissabon eindigde in 4-2.</p>
<p>Uitblinker bij de thuisploeg was João Félix. Het 19-jarige toptalent had in Europa (dus ook in de groepsfase van de Champions League tegen Ajax) nog niet gescoord, maar trof dit keer driemaal doel.</p>
<p>Uit een penalty, die Frankfurter Evan N'Dicka rood kostte, opende hij de score. Eintracht maakte via Benfica-huurling Luka Jovic nog wel gelijk, maar met een schot van afstand zette Félix Benfica nog voor rust op 2-1.</p>
<h2>Hattrick</h2>
<p>In de tweede helft verzorgde de jongeling onbedoeld en via zijn rug de assist voor de goal van Rúben Dias en even later schoot hij weer zelf raak. Daarmee werd hij de jongste maker van een hattrick in de Europa League ooit. Omdat de Portugees Gonçalo Paciência namens Eintracht nog de 4-2 binnenkopte, is er nog niets beslist.</p>
<p>Het Europees zo verrassend goed presterende Villarreal leed zijn eerste nederlaag in de Europa League dit seizoen. In eigen huis verloor het met 3-1 van Valencia.</p>
<p>De nummer achttien van Spanje, die al Sporting Portugal en FC Zenit de baas was, kwam tegen de nummer zes van Spanje snel met 1-0 achter. Valencia kreeg een makkelijk gegeven strafschop die Daniel Parejo miste, maar Gonçalo Guedes scoorde in de rebound.</p>
<p>Oudgediende Santi Cazorla maakte even later gelijk vanaf de strafschopstip, waarna de thuisploeg vol op jacht ging naar de winst. Een reeks kansen volgde, maar de bal wilde er niet in. In de extra tijd sloegen de bezoekers plots hard toe. Uit twee schitterende counters rondden Daniel Wass en Guedes uitstekend af.</p>
<h2>Returns</h2>
<p>De returns in de kwartfinales van de Europa League zijn volgende week donderdag. De halve finales staan gepland op 2 en 9 mei. Daarvoor is al geloot; Valencia of Villarreal neemt het op tegen de winnaar van het duel Arsenal-Napoli. De Londenaren wonnen hun eerste duel in de kwartfinales met 2-0.</p>
<p>De winnaar van Benfica-Frankfurt neemt het in de halve eindstrijd op tegen Slavia Praag of Chelsea. Chelsea won de eerste ontmoeting met de Tsjechen met 1-0.</p>
