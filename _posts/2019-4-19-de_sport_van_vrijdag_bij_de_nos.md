---
layout: post
title: "De sport van vrijdag bij de NOS"
date: Fri, 19 Apr 2019 06:14:09 +0200
category: sport
externe_link: "https://nos.nl/l/2281103"
feature_image: "https://nos.nl/data/image/2019/04/19/544652/1008x567.jpg"
---

<p>Twee dagen na het bereiken van de halve finales van de Champions League gaat de focus bij Ajax op FC Groningen, zondag de tegenstander van de Amsterdammers in de eredivisie en een lastige hobbel in de strijd om de landstitel.</p>
<p>Trainer Erik ten Hag geeft vanmiddag een persconferentie. Beelden daarvan zijn te zien in het Sportjournaal (18.45 uur op NPO 1) en in Nieuwsuur (22.40 op NPO 2), maar al eerder op NOS.nl en in de NOS-app, waar rond het middaguur het liveblog 'Warming-up' opengaat. Daarin zijn alle wetenswaardigheden over de 31ste speelronde van de eredivisie te volgen. </p>
<p>In Nieuwsuur zenden we ook een reportage uit over Kaj Sierhuis, die door Ajax is verhuurd aan Groningen en zijn eigen club dus pijn kan doen in de strijd om het kampioenschap.</p>
<h2>Hoe gaat het met PSV?</h2>
<p>Bert Maalderink gaat naar Eindhoven om te kijken hoe PSV ervoor staat in aanloop naar het thuisduel met ADO Den Haag. Ook Mark van Bommel geeft een persconferentie en ook die beelden kun je zien in het Sportjournaal, op NOS.nl of in de NOS-app.</p>
<p>De 31ste speelronde van de eredivisie begint vanavond met de wedstrijd Heracles Almelo-sc Heerenveen. Dat duel is vanaf 20.00 uur rechtstreeks te volgen via het liveblog op NOS.nl en in de NOS-app, maar ook via flitsen op NPO Radio 1. De samenvatting volgt in de eredivisie-uitzending om 22.26 uur op NPO 1.</p>
<p>In de uitzending van Langs de Lijn En Omstreken op NPO Radio 1 (20.30 uur) ook aandacht voor het duel Sparta-Helmond Sport. Als de Rotterdammers verliezen, is Twente kampioen. De Tukkers komen zelf niet in actie; het duel met Jong Ajax werd eerder deze week verboden door onder andere de gemeente Amsterdam uit angst voor verstoring van de openbare orde.</p>
<h2>Amstel Gold Race</h2>
<p>Zondag is de Amstel Gold Race in Limburg. Samen met Anna van der Breggen, de winnares van 2017, blikken we vooruit op de Nederlandse wielerklassieker in het Sportjournaal.</p>
