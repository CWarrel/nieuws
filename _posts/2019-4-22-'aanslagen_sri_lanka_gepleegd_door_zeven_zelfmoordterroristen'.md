---
layout: post
title: "'Aanslagen Sri Lanka gepleegd door zeven zelfmoordterroristen'"
date: Mon, 22 Apr 2019 05:13:54 +0200
category: nieuws
externe_link: "https://nos.nl/l/2281519"
feature_image: "https://nos.nl/data/image/2019/04/22/545309/1008x567.jpg"
---

<p>De aanslagen op Sri Lanka zijn gepleegd door zeven zelfmoordterroristen, zegt een bron uit regeringskringen. Deze forensische expert baseert zich op een analyse van gevonden lichaamsdelen van de daders.</p>
<p>Hij zegt dat twee zelfmoordterroristen verantwoordelijk waren voor de aanslag op het Shangri-La Hotel. De aanslagen op de andere hotels en kerken zouden zijn gepleegd door telkens één zelfmoordterrorist.</p>
<p>Het dodental van de aanslagen in Sri Lanka is opgelopen tot 290. Wie er achter de aanslagen zit, is onduidelijk. De verantwoordelijkheid is nog niet opgeëist.</p>
<p>De politie heeft 24 mensen aangehouden, die allemaal uit Sri Lanka afkomstig zijn. Zij worden vandaag ondervraagd. Onderzocht wordt of ze banden hebben met buitenlandse terroristische organisaties en op welke manier ze betrokken waren bij de aanslagen.</p>
<h2>Zwarte Zondag</h2>
<p>Gisteren zei de minister van Defensie dat binnen de politie tien dagen geleden is gewaarschuwd voor aanslagen op kerken. Die zouden worden beraamd door een radicale islamitische groepering, National Thowheeth Jama'ath (NTJ).</p>
<p>De NTJ wordt verantwoordelijk gehouden voor het vernielen van boeddhistische beelden, vorig jaar. Maar de berichten over de betrokkenheid bij de aanslagen van gisteren zijn niet bevestigd.</p>
<p>De kranten in Sri Lanka spreken van een Zwarte Zondag van terreur.</p>
<p>Onder de doden van de serie aanslagen zijn ten minste 35 buitenlanders, onder wie een Nederlandse. Ook zijn er slachtoffers uit onder meer Japan, Denemarken, Groot-Brittannië en Turkije. Bij de aanslagen zijn voor zover nu bekend zo'n 500 mensen gewond geraakt.</p>
<p>In het onderzoek naar de aanslagen wordt ook meegenomen of er adequaat is gehandeld door de inlichtingen- en veiligheidsdiensten. De premier van Sri Lanka zei gisteren dat er aanwijzingen waren dat een aanslag ophanden was.</p>
<h2>Gelijktijdig</h2>
<p>Er zijn gisteren zeker acht explosies geweest, waarvan twee in kerken en vier in hotels in de hoofdstad Colombo. Ook een derde kerk in het noordoosten van het land was doelwit van een aanslag.</p>
<p>De ontploffingen deden zich vrijwel gelijktijdig voor. De meeste slachtoffers zijn gevallen in de kerken, waar op het moment van de aanslagen Pasen werd gevierd. Gisteravond is in de buurt van het vliegveld van Colombo nog een explosief gevonden door militairen die de weg naar de stad vrijmaakten voor president Sisirena, die vandaag terugkomt uit het buitenland. Ze hebben het gecontroleerd laten ontploffen.</p>
<h2>Sociale media</h2>
<p>Er is vandaag veel minder verkeer dan normaal in Colombo. Grote hotels en het zakendistrict worden bewaakt door zwaarbewapende militairen. De regering heeft de toegang tot sociale media zoals Facebook, WhatsApp en Instagram geblokkeerd. De autoriteiten zeggen dat ze willen voorkomen dat er nepnieuws wordt verspreid. Vanavond wordt er, net als gisteren, weer een avondklok ingesteld.</p>
<p>Veel westerse landen hebben hun reisadvies voor Sri Lanka aangescherpt. De VS waarschuwt dat terroristische groeperingen in het land elk moment aanslagen kunnen plegen op onder meer toeristische plekken, drukke wegen, winkelcentra, hotels, kerken en vliegvelden. Het Nederlandse ministerie van Buitenlandse Zaken wijst erop dat er een avondklok geldt en dat vliegen extra tijd kost, maar het wordt niet ontraden om naar Sri Lanka te gaan.</p>
<p>Bekijk hier het overzicht van de gebeurtenissen van gisteren: </p>
