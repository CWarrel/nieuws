---
layout: post
title: "Onwerkelijke avond in Turijn: 'Is dit wel echt?!'"
date: Wed, 17 Apr 2019 12:02:19 +0200
category: nieuws
externe_link: "https://nos.nl/l/2280852"
feature_image: "https://nos.nl/data/image/2019/04/17/544291/1008x567.jpg"
---

<p>"Het is fantastisch! Het was niet zomaar een aardige wedstrijd van Ajax. Ze hebben op dit moment een extreem goed team en zo goed heb ik ze nog nooit gezien", vertelt Niels Pach vanuit de bus naar Nederland. Hij is een van de ruim 2000 Ajax-fans die bij de overwinning op Juventus op de tribune zaten.</p>
<p>Dat Ajax de halve finale van de Champions League heeft bereikt, kan hij nog maar moeilijk bevatten. "Het is onwerkelijk, omdat ik er nog aan moet wennen dat Ajax zo goed is. Ik heb niet gedacht dat ik dit nog zou meemaken. Maar de sfeer was goed, al merkte je af en toe dat het door de spanning een beetje stilviel in het stadion."</p>
<p>Pas bij de 1-1 dacht dat hij dat Ajax weleens een kans zou maken om door te gaan. Vlak voor tijd, toen na het bekijken van videobeelden besloten werd om geen penalty tegen Ajax te geven, wist hij zeker dat het goed zou komen. Al springend en hossend moedigden de Ajax-supporters hun team aan. "Verder gewoon zo hard mogelijk zingen met z'n allen. En af en toe vol ongeloof elkaar aankijken."</p>
<p>Mylène Sopacua die naast hem op de tribune zat, beaamt dat de spanning om te snijden was. "Ik weet nog dat ik ergens rond de 85ste minuut dacht: mogen we al feestvieren? Ik weet nog niet of ik dat durf, want is dit wel echt?"</p>
<h2>Omhelzen</h2>
<p>Na de wedstrijd liepen de spelers meteen naar het uitvak toe, waar het feest in volle gang was. "Het duurde nog vrij lang voor we het stadion uit mochten", zegt Sopacua. "Maar na zo'n overwinning maakt eigenlijk niets meer uit. Je omhelst iedereen, mensen die je nog nooit hebt gezien. En je blijft zingen en juichen."</p>
<p>Ook in Amsterdam werd volop feest gevierd:</p>
<p>Niet lang na de wedstrijd moesten Pach en Sopacua weer met de bus terug naar Nederland, een reis van zo'n zestien uur. "Je beseft het door de vermoeidheid en adrenaline ook niet echt", zegt Sopacua. "Toen de bus rond een uur of één 's nachts vertrok, viel ik schijnbaar meteen in slaap. Maar ik werd een paar uur later wel wakker met het besef dat het écht is gebeurd."</p>
<h2>Correspondent uitgescholden</h2>
<p>Ook Tim de Wit, onze correspondent in Londen, was bij de wedstrijd aanwezig. Hij kon plotseling naar de wedstrijd toe omdat een kennis afzegde. Een welkome onderbreking van het wekenlang volgen van het brexit-nieuws. "Premier May is op vakantie, dan kan ik ook wel even weg dacht ik", zegt De Wit.</p>
<p>De Wit had geen plaats in het uitvak, maar zat samen met een vriend tussen de Italianen. "Dat was wel spannend. Toen de 1-1 viel was mijn instinctieve reactie toch om op te staan. Ik keek naast me en kreeg het verzoek om dat maar niet te doen. Ook riep iemand 'cazzo' naar me. Ik heb toen meteen collega Mustafa Marghadi in Italië geappt om te vragen wat het betekende. Dat bleek geen compliment te zijn, want cazzo is een scheldwoord, zoiets als lul of klootzak." Lachend: "Niet heel ontspannen voetbal kijken, nee."</p>
<p>Hij had dus geluk dat de wedstrijd juist nu was, in een relatief rustige week voor de Britten. "Ik ben de afgelopen veertien weken non-stop bezig geweest met het verslaan van de brexit. Dit was eigenlijk de eerste week waarin ik weg kon."</p>
<p>Voor De Wit is de uitwedstrijd van Ajax in de halve finale straks sowieso dichtbij, want de Amsterdamse club treft het Londense Tottenham Hotspur of Manchester City.</p>
<p>Ook Mylène Sopacua en Niels Pach willen over een paar weken naar Engeland afreizen en zijn al op zoek naar treinkaartjes. Het liefst tegen Tottenham, vertelt Sopacua. "Dat is een mooie club. Leuk ook om wat oud-Ajacieden te zien en ik denk dat dat ook wel een mooie pot kan worden. City vrees ik een beetje voor. Maar tegelijkertijd... voor Real Madrid en Juventus waren we ook 'bang'. Op dit moment denk ik: we pakken ze allemaal."</p>
