---
layout: post
title: "Dallas-acteur Ken Kercheval - 'Cliff Barnes' - overleden"
date: Wed, 24 Apr 2019 22:21:11 +0200
category: cultuur
externe_link: "https://nos.nl/l/2281932"
feature_image: "https://nos.nl/data/image/2019/04/24/545847/1008x567.jpg"
---

<p>De Amerikaanse acteur Ken Kercheval is op 83-jarige leeftijd overleden. Hij werd ook in Nederland in de jaren 80 bekend door zijn rol in de tv-serie Dallas, waarin hij het personage Cliff Barnes vertolkte. Hij was de eeuwige tegenstrever van de kwaadaardige hoofdpersoon, de oliemagnaat J.R. Ewing, gespeeld door Larry Hagman. Dallas haalde destijds in Nederland hoge kijkcijfers.</p>
<p>Hagman en Kercheval waren de enige twee acteurs die alle veertien seizoenen dat Dallas in de VS werd uitgezonden meespeelden in de serie over geld, macht en familie-intriges. Als kijkers hem vroegen wanneer Cliff Barnes eindelijk J.R. te grazen zou nemen, antwoordde Kercheval steevast: "Komende vrijdagavond!"</p>
<p>Hij begon zijn loopbaan in de jaren 60 op Broadway en speelde (bij)rollen in een groot aantal Hollywoodfilms waaronder Network van Sydney Lumet, F.I.S.T met Sylvester Stallone in de hoofdrol en Rabbit, Run naar een boek van John Updike. Voor televisie trad hij onder meer op in de series The Love Boat, Murder, She Wrote en ER.</p>
<p>Kercheval was een zware roker en leed in de jaren 90 aan longkanker. Er werd toen een deel van zijn long verwijderd.</p>
