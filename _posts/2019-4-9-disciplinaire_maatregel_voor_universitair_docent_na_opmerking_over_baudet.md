---
layout: post
title: "Disciplinaire maatregel voor universitair docent na opmerking over Baudet"
date: Tue, 09 Apr 2019 14:50:44 +0200
category: binnenland
externe_link: "http://feeds.nos.nl/~r/nosnieuwsbinnenland/~3/1t8xV4OJz_8/2279682"
feature_image: "https://nos.nl/data/image/2019/04/09/542457/1008x567.jpg"
---

<p>Een docent van de Universiteit Utrecht krijgt voorwaardelijk strafontslag met een proeftijd van twee jaar voor een opmerking op Facebook naar aanleiding van de verkiezingswinst van Thierry Baudet en Forum voor Democratie in maart. "Volkert waar ben je", schreef hij, verwijzend naar de moordenaar van Pim Fortuyn.</p>
<p>Volgens het bestuur van de Faculteit Geesteswetenschappen was de opmerking van de docent "verwerpelijk en onacceptabel", maar is een daadwerkelijk ontslag niet aan de orde. De universiteit gelooft dat de docent de opmerking niet letterlijk heeft bedoeld. Ook heeft hij spijt betuigd.</p>
<p>Daarmee krijgt de docent dus een nieuwe kans, maar wel onder de voorwaarde dat hij twee jaar niet opnieuw in de fout gaat.</p>
<h2>Non-actief</h2>
<p>De reactie van de docent op Facebook veroorzaakte veel onrust op sociale media. Minister Van Engelshoven van Onderwijs noemde de reactie "echt onacceptabel". De universiteit nam afstand van de uitspraak en stelde de docent op non-actief.</p>
<p>De docent verving het bewuste bericht de dag erna door een excuusbericht. "In het heetst van de verkiezingsstrijd heb ik gisteravond een opmerking geplaatst die ik uiteraard niet letterlijk zo bedoeld heb", schrijft hij. "Ik meende niet wat ik zei, en neem er met klem afstand van."</p>
<p>Korte tijd later werd de Facebookpagina gedeactiveerd omdat de docent volgens de universiteit "expliciete doodsbedreigingen" kreeg.</p>
<p>De voorlopige inschatting van het Openbaar Ministerie is dat de docent niet zal worden vervolgd voor zijn opmerking.</p><img src="http://feeds.feedburner.com/~r/nosnieuwsbinnenland/~4/1t8xV4OJz_8" height="1" width="1" alt=""/>
