---
layout: post
title: "Huntelaar: 'Hattrick is mooi, dat je de oudste bent iets minder...'"
date: Sat, 13 Apr 2019 22:03:28 +0200
category: sport
externe_link: "https://nos.nl/l/2280336"
feature_image: "https://nos.nl/data/image/2019/04/13/543430/1008x567.jpg"
---

<p>Klaas-Jan Huntelaar is dankzij zijn drieklapper tegen Excelsior (6-2 zege) de oudste Ajacied die een hattrick maakte. Het zorgt bij de 35-jarige spits voor gemengde gevoelens.</p>
<p>"Dat je de oudste bent is natuurlijk iets minder, maar een hattrick is altijd mooi", glimlacht Huntelaar, die de 1-0, 3-0 en 5-1 voor zijn rekening nam en ook nog eens de assist gaf bij de 2-0 van Dusan Tadic.</p>
<h2>Ideale tegenstander</h2>
<p>Drie treffers en een beslissende voorzet dus, geen slechte oogst voor de goalgetter, die vaak genoegen moet nemen met een plek op de bank. "Het was lekker om vanaf het begin te spelen, zeker in een wedstrijd als deze, met een tegenstander die zelf ook wilde voetballen."</p>
<p>"Dat is altijd leuker dan een tegenstander die alleen 'de bus voor het doel parkeert'", vervolgt Huntelaar. "Daarom maken ze ook twee doelpunten. Je kan met 4-0 of met 6-2 verliezen, dan zou ik toch liever dat laatste hebben."</p>
<p>Kan Huntelaar dinsdag ook een bijdrage leveren, als Ajax op bezoek gaat bij Juventus in de kwartfinales van de Champions League? "Een hattrickje in Turijn zou wel lekker zijn, natuurlijk", grapt de spits. "Nee, we gaan het zien. Ik ga er niet vanuit dat ik vanaf het begin speel."</p>
<p>Hoewel hij geen basisspeler meer is, geniet Huntelaar van de 'fantastische periode' waarin Ajax zit. "We zitten overal nog in, spelen voor alles. Ik denk dat de kansen iets in het voordeel zijn van Juventus, maar ik denk dat we overal kunnen scoren, ook uit in de Champions League."</p>
<h2>Ajax schakelt 'fantastisch'</h2>
<p>Dat Ajax nog op drie fronten actief is, de Amsterdammers staan ook in de finale van de KNVB-beker, brengt behalve prachtervaringen ook risico's met zich mee. Dat de ploeg naast de landstitel grijpt omdat de focus te veel op de Champions League ligt, bijvoorbeeld.</p>
<p>Tot nu toe gaat het schakelen tussen drie competities echter crescendo, constateert trainer Erik ten Hag. "De kunst is om je telkens te focussen op waar het om gaat, dat was nu de eredivisie."</p>
<p>"In de regel doet deze ploeg dat fantastisch, als je zes goals maakt tegen Excelsior moet je gefocust zijn."</p>
