---
layout: post
title: "Feyenoord schudt AZ van zich af in strijd om plaats drie"
date: Sat, 20 Apr 2019 22:36:08 +0200
category: sport
externe_link: "https://nos.nl/l/2281359"
feature_image: "https://nos.nl/data/image/2019/04/20/545013/1008x567.jpg"
---

<p>In de strijd om de derde plaats, die recht geeft op een ticket voor de voorronde van de Europa League, heeft Feyenoord directe concurrent AZ van zich afgeschud. In De Kuip wonnen de Rotterdammers na een 0-1 achterstand met 2-1.</p>
<p>Feyenoord bouwde de voorsprong op AZ uit tot zeven punten. Beide ploegen hebben nog drie duels voor de boeg.</p>
<h2>Veel kansen Feyenoord</h2>
<p>Na een tam begin noteerden beide ploegen een grote kans in de zeventiende minuut. Eerst zag Robin van Persie zijn schot uit de draai van de lijn worden gehaald door Jonas Svensson, een halve minuut later mikte Mats Seuntjens aan de andere kant na twee spelers te hebben uitgekapt net naast.</p>
<p>Feyenoord greep daarna het initiatief en creëerde een aantal goede kansen. Steven Berghuis zag zijn harde knal gekeerd worden door AZ-doelman Marco Bizot, die ook een uitstekend antwoord had op de poging van Van Persie en de vlammende uithaal van Sam Larsson.</p>
<p>Desondanks kwamen de bezoekers na ruim een half uur spelen op voorsprong. Seuntjens liep met zijn rechterbil de uitgekiende voorzet van Adam Maher vanaf rechts binnen, nadat Feyenoorder Eric Botteghin die bal niet had kunnen onderscheppen.</p>
<h2>Tweemaal buitenkant links</h2>
<p>Zes minuten na rust kwam de thuisploeg op gelijke hoogte. Linksback Tyrell Malacia nam de bal vanaf de rand van het strafschopgebied vol op zijn pantoffel en vond met buitenkant links op prachtige wijze de verre hoek.</p>
<p>Feyenoord greep AZ bij de strot en ging op jacht naar de voorsprong. Na een kansje te hebben gemist, vond Van Persie twintig minuten voor tijd wel het net. De 35-jarige aanvaller rondde, evenals zijn ploeggenoot Malacia eerder, met buitenkant links een fraaie aanval met veel gevoel af: 2-1. Het was zijn zestiende doelpunt van het seizoen.</p>
<p>AZ-trainer John van den Brom bracht daarna spits Bjørn Johnsen, maar zag dat zijn ploeg niet meer in staat was grote kansen te creëren.</p>
<p>Het enige lichtpuntje aan Alkmaarse zijde was de invalbeurt van Myron Boadu in de 67ste minuut. De talentvolle aanvaller brak tijdens de thuiswedstrijd tegen Feyenoord dit seizoen, in september vorig jaar, zijn enkel en moest zeven maanden toekijken. Uitgerekend tegen Feyenoord maakte hij zijn rentree.</p>
