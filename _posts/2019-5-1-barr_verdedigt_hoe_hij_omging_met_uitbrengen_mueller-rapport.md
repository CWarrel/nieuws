---
layout: post
title: "Barr verdedigt hoe hij omging met uitbrengen Mueller-rapport"
date: Wed, 01 May 2019 22:46:26 +0200
category: nieuws
externe_link: "https://nos.nl/l/2282901"
feature_image: "https://nos.nl/data/image/2019/05/01/547259/1008x567.jpg"
---

<p>Op de Amerikaanse minister van Justitie, William Barr, kwam kritiek toen hij slechts een korte samenvatting van het Mueller-rapport naar buiten bracht. De uitgebreidere versie van het rapport kwam pas weken later en daarin waren nog altijd veel passages weggelakt. Het rapport is de uitkomst van het bijna twee jaar durende onderzoek dat speciaal aanklager Robert Mueller heeft gedaan naar een mogelijke samenzwering tussen Rusland en de Amerikaanse president Donald Trump.</p>
<p>Barr verdedigt de manier waarop hij is omgegaan met het publiceren van het rapport. In een verhoor voor een juridische commissie van de Amerikaanse Senaat zei de minister dat Mueller zijn onderzoek zonder inmenging heeft kunnen doen en dat zowel de minister zelf als zijn ministerie zich niet heeft bemoeid met het rapport.</p>
<p>Speciaal aanklager Mueller leverde in maart zijn eindrapport in bij Barr. In de samenvatting die de minister kort daarna naar buiten bracht, stond dat er geen bewijs was gevonden van een criminele samenzwering tussen het campagneteam van president Trump en de Russische overheid.</p>
<p>Vannacht kwam echter een brief van Mueller aan Barr van eind maart in de openbaarheid. Mueller stelt daarin dat de conclusies van het rapport verkeerd zijn weergegeven. "Hierdoor komt het doel waarvoor het ministerie de speciaal aanklager heeft aangesteld in gevaar: het zorgen voor volledig vertrouwen in de uitkomst van het onderzoek."</p>
<p>Maar zijn er ook politieke consequenties voor Barr? Marieke de Vries, correspondent Verenigde Staten, zegt: "De geloofwaardigheid van deze minister van Justitie staat op het spel."</p>
