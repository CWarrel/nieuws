---
layout: post
title: "Molinari koploper op Augusta, maar Woods is in aantocht"
date: Sun, 14 Apr 2019 15:58:20 +0200
category: sport
externe_link: "https://nos.nl/l/2280432"
feature_image: "https://nos.nl/data/image/2019/04/14/543615/1008x567.jpg"
---

<p>Francesco Molinari verdedigt op de slotdag van de Masters een voorsprong van twee slagen op Tiger Woods en Tony Finau. De Italiaan staat na een ronde van 66 slagen (zes onder het baangemiddelde) op een totaalscore van -13.</p>
<p>Molinari liep net als op de tweede dag een bogeyvrije ronde en maakte zes birdies. In de openingsronde schreef hij slechts één bogey op.</p>
<p>De 36-jarige Turijner won in 2018 drie toernooien, waaronder het Brits Open, en bezorgde Europa met vijf punten de zege in de Ryder Cup.</p>
<h2>Woods is in aantocht</h2>
<p>Viervoudig winnaar Woods, die in 2008 zijn laatste van veertien majors won, liep in Augusta een ronde van 67 en klom zo vier plaatsen.</p>
<p>De Amerikaan staat na drie ronden in Augusta voor de vijfde keer op 205 slagen of minder. De vorige vier keer (1997, 2001, 2002 en 2005) leverde dat de 43-jarige legende het befaamde groene jasje op.</p>
<p>De laatste ronde van de Masters is met een paar uur vervroegd om de naderende storm voor te blijven. "De beloning voor een goede klassering is normaliter dat je zondag langer in bed kan liggen, maar nu moet ik om vier uur op", aldus Woods.</p>
<h2>Finau ook in top klassement</h2>
<p>Ook Finau nestelde zich na een ronde van 64 slagen in de top van het klassement. De Amerikaan werd vorig jaar tiende, ondanks een enkelblessure, opgelopen bij het vieren van een hole-in-one.</p>
