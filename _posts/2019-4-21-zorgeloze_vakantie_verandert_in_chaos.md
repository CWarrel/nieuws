---
layout: post
title: "Zorgeloze vakantie verandert in chaos"
date: Sun, 21 Apr 2019 20:00:00 +0200
category: binnenland
externe_link: "https://www.telegraaf.nl/nieuws/3476836/zorgeloze-vakantie-verandert-in-chaos"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ae395ec4-6450-11e9-bf44-02d2fb1aa1d7.jpg"
---

<p class="intro">Voor veel Nederlanders veranderde een zorgeloze vakantie op Sri Lanka vandaag in een chaos. Terwijl het land werd geteisterd door aanslagen, zochten zij een veilig heenkomen en wachtten ze in hun hotels wat er nog komen ging.</p> <p>Voor de Nederlandse Mathijs Dikhoff (16) was eerst niet duidelijk wat er aan de hand was, vertelt hij. „We kregen te horen dat er aanslagen waren gepleegd. Zelf wisten we nog geen details, maar we merkten al snel aan het personeel van het hotel dat er een gespannen situatie was”, vertelt hij vanuit Unawatuna, een plaatsje een eindje van hoofdstad Colombo.</p><p>„Uiteindelijk zijn we naar de plaatselijke stranden gegaan maar je merkte dat iedereen bang was. Waar normaal om de honderd meter tuktuk-chauffeurs je aanspreken om een ritje aan te bieden, was er dit keer geen enkele te bekennen. Ook voelde ik me uiteindelijk niet op mijn gemak tijdens de lunch. Er was een nare sfeer.”</p><p>Kort na de aanslagen overheerste de onzekerheid, vertelt Stephanie Selhorst. „Iedereen werd geadviseerd thuis te blijven. Overal op straat zijn politie en militairen paraat. Ook de luchthaven wordt extra beveiligd”, zegt de eigenaresse van een Nederlands pension.</p><p>Heksenketel</p><p>Terwijl helikopters over Colombo cirkelden, waren de straten verlaten, vertelt Utrechter Guy Hendricks. Hij ligt met voedselvergiftiging op de tiende verdieping van het ziekenhuis en kijkt over de stad uit. Waar die normaal gesproken een heksenketel is, is die nu verlaten. In het hospitaal werden ook slachtoffers van de explosies bij hotels binnengebracht, waardoor veel artsen in allerijl richting de eerste hulp snelden.</p><p>Dat ziet ook Dikhoff. De autoriteiten laten zich gelden. „Op dit moment rijden er geregeld politie en militairen over de wegen om groepen te controleren en naar huis te sturen.”</p><p>Mogelijk zitten enkele duizenden Nederlanders op Sri Lanka. Veel anderen die nog naar Sri Lanka zouden reizen, twijfelen of ze wel moeten gaan. Anderen weten al zeker dat hun reis niet doorgaat. De ANWB schrapte zondag de komende rondreizen over het eiland.</p><p>Hans van den Tillaart vliegt dinsdag volgens planning naar huis, vertelt hij. De laatste dag zal hij vermoedelijk doorbrengen in zijn hotel, en daarbij mijdt hij de lobby voorlopig. „ Ik denk dat als er hier iets gebeurt, dat het in de lobby is”, zegt hij.</p><p>Van den Tillaart was met een bus op weg naar Colombo toen de begeleider hoorde van de explosies. „Hij kreeg door dat ook buitenlanders het doelwit waren. Wij zijn met zijn dertienen hier. Dus onze chauffeur negeerde rode lichten, reed over een busbaan, alles om maar niet stil te staan”, vertelt hij.</p><p>Hoewel de begeleider en chauffeur er alles aan deden om geen paniek te zaaien, merkte de Nederlander uit Australië de spanning. „Je kon duidelijk merken dat de bus harder ging rijden. Tja, en je bent toch met je familie hier.”</p><p>Klap voor toerisme</p><p>Op andere plaatsen in Sri Lanka merken de inwoners juist weinig van de gebeurtenissen. Wel zijn er zorgen, vertelt een Nederlandse die enkele maanden in het toeristische zuiden verblijft. „Mensen zijn bang dat er geen toeristen meer komen en dat ze geen inkomen meer hebben. Maar ik denk dat het belangrijkste is dat mensen zich hier veilig voelen en groeperingen niet met elkaar gaan rellen.”</p><p>Ook Harold de Jong, die in dezelfde regio een bed&amp;breakfast runt, maakt zich zorgen. „In de eerste plaats gaan onze gedachten natuurlijk uit naar de slachtoffers, maar wij moeten hier samen met de lokale bevolking wel verder. Zonder toeristen wordt dat heel moeilijk. En net nu het weer beter ging in het land. Het was juist zo rustig. Maar de angst keert helaas terug.”</p>
