---
layout: post
title: "'Zo’n aanslag kun je niet in je eentje plannen'"
date: Mon, 22 Apr 2019 15:10:36 +0200
category: nieuws
externe_link: "https://nos.nl/l/2281569"
feature_image: "https://nos.nl/data/image/2019/04/22/545304/1008x567.jpg"
---

<p>Wie is verantwoordelijk voor de 310 doden en 450 gewonden in Sri Lanka? De regering van het land zegt het vandaag hardop: de lokale extremistische moslimorganisatie National Thowheeth Jama'ath (NTJ). Maar terrorisme-expert Sajjan Gohel van de Asia-Pacific Foundation, vermoedt dat NTJ hulp heeft gehad van een grotere internationale organisatie.</p>
<h2>Grote stap</h2>
<p>"Zo'n aanslag kun je niet in je eentje plannen. Daar is een groot netwerk voor nodig dat training vereist. Er moet een internationale kracht achter zitten. Dit hebben ze niet zelf bedacht," aldus Gohel.</p>
<p>Maar weinig mensen hadden eerder al van NTJ gehoord, de organisatie stond tot nu toe alleen bekend om het vernielen van standbeelden. Ook hebben ze aanvaringen gehad met de boeddhistische gemeenschap. Ze hebben tot op heden nog niets groots weten te verrichten op terroristisch gebied. Gohel: "Van het vernielen van standbeelden naar gecoördineerde aanslagen met veel doden is een grote stap."</p>
<p>De aanslag van gisteren was een van de zwaarste aanslagen sinds 11 september. "Zwaarder dan de treinaanslag in Madrid in 2004, zwaarder dan de aanslagen in Brussel of Parijs. Dus op die schaal moet je het zien."</p>
<p>IS of al-Quaida </p>
<p>De autoriteiten willen nog niet veel meer zeggen dan dat de mensen die zijn opgepakt Sri Lankanen uit de moslimgemeenschap zijn, omdat het onderzoek nog loopt. Maar volgens Gohel wordt onderzocht of de mensen die zijn opgepakt in contact stonden met het buitenland of dat ze zijn teruggekeerd naar Sri Lanka nadat ze bij IS zaten.</p>
<p>"IS of al-Qaida zijn een mogelijkheid. Laten we vooral al-Qaida niet uitsluiten, zij zijn aan het hergroeperen en worden weer een grotere speler. Mogelijk heeft al-Qaida of IS mensen in Sri Lanka willen rekruteren."</p>
<p>Teruggekeerd uit Syrië </p>
<p>Ook vanuit Sri Lanka zijn namelijk geradicaliseerde islamitische burgers afgereisd naar Syrië en Irak om zich bij IS te voegen. Volgens Gohel is een paar van hen teruggekeerd en opgegaan in de menigte.</p>
<p>"Ze hebben wellicht hun kennis en training voor aanslagen meegebracht," zegt Gohel "maar het zou ook kunnen dat mensen binnen Sri Lanka online contact hadden via versleutelde berichten en het dark web om op die manier hulp te krijgen bij het plannen van aanslagen, het maken van bommen en het uitkiezen van doelwitten.</p>
<p>In Nieuwsuur was vanavond veel aandacht voor de aanslagen, de achtergrond van de daders en hun link met de NTJ-groepering. Het laatste nieuws lees je in dit liveblog.</p>
