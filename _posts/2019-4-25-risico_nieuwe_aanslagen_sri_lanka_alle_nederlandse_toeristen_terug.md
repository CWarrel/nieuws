---
layout: post
title: "Risico nieuwe aanslagen Sri Lanka: alle Nederlandse toeristen terug"
date: Thu, 25 Apr 2019 21:03:00 +0200
category: binnenland
externe_link: "https://www.telegraaf.nl/nieuws/3497370/risico-nieuwe-aanslagen-sri-lanka-alle-nederlandse-toeristen-terug"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f4665ef6-6798-11e9-9cd4-0217670beecd.jpg"
---

<p class="intro">Alle Nederlandse toeristen worden vanaf zaterdagochtend teruggehaald naar Nederland, op last van het Calamiteitenfonds. Er zijn op dit moment naar schatting zo’n duizend Nederlandse toeristen in Sri Lanka.</p> <p>Vanaf zaterdag worden Nederlanders gerepatrieerd als gevolg van het aangescherpte reisadvies van Buitenlandse Zaken. Dat bevestigt directeur Calamiteitenfonds Erik Jan Reuver aan De Telegraaf. Het gaat om toeristen die via een georganiseerde reis een vakantie hebben geboekt.</p><p>De Stichting Calamiteitenfonds Reizen staat garant voor de kosten van die operatie. Toeristen worden zo veel mogelijk ondergebracht in al geplande lijnvluchten, maar ook een chartervlucht is niet uit te sluiten.</p><p>Ook alle georganiseerde reizen die komende weken vanuit Nederland zouden vertrekken, worden geannuleerd. De situatie wordt van week tot week bekeken - afhankelijk van het reisadvies van Buitenlandse Zaken. Consumenten krijgen een alternatief aangeboden of hun geld terug.</p><p>Aangepast reisadvies</p><p>Op Sri Lanka is een groot risico op nieuwe aanslagen. Daarvoor waarschuwt Buitenlandse Zaken in een aangepast reisadvies. Het ministerie heeft inmiddels een negatief reisadvies afgekondigd voor Sri Lanka.</p><p>In het reisadvies kleurt het land nu niet langer geel, zoals ook vlak na de aanslagen het geval was, maar oranje. Dat betekent dat het ministerie adviseert alleen naar Sri Lanka te reizen als dat strik noodzakelijk is.</p><p>Deze toeristen stapten dinsdag nog in het vliegtuig:</p><p>Aanleiding zijn nieuwe berichten over vervolgaanslagen door voortvluchtige terroristen. Ook houden de autoriteiten rekening met religieuze wraakacties. De veiligheidssituatie in het hele land is momenteel onvoorspelbaar en onzeker.</p><p>Dodental</p><p>Bij de aanslagen op kerken en hotels kwamen volgens de recentste gegevens zo’n 260 mensen om, onder wie drie Nederlanders.</p><p>Met een negatief reisadvies is het nog niet verboden om naar Sri Lanka te gaan. Reizigers zijn immers zelf verantwoordelijk voor hun veiligheid. Wel kunnen toeristen die via een reisbureau hebben geboekt na een negatief reisadvies van Buitenlandse Zaken hun reis vaak kosteloos annuleren.</p><p>„Ik heb nog niet het gevoel dat de rust is teruggekeerd”, zegt de Nederlandse filmproducent David Bijker (42), die in Colombo werkt. De blokkade op sociale media is makkelijk te ontwijken, zegt hij. „Het is een hectische week geweest. Er gaan veel verhalen de ronde over bussen met explosieven die rondrijden, water dat vergiftigd zou zijn en moslims die aangevallen zouden worden op straat. Je merkt bij elk gerucht dat naar buitenkomt, mensen weer banger worden. Het (nep)nieuws dat verspreid wordt en de geruchten brengen een hoop onrust.”</p>
