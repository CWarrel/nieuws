---
layout: post
title: "Bernie Sanders flirt met Fox News-kijkers (en andere Democraten willen nu ook)"
date: Sat, 20 Apr 2019 07:25:32 +0200
category: nieuws
externe_link: "https://nos.nl/l/2281238"
feature_image: "https://nos.nl/data/image/2019/04/20/544840/1008x567.jpg"
---

<p>Het conservatieve Fox News wordt door progressief Amerika vaak verguisd. Maar de Democratische presidentskandidaat Bernie Sanders gebruikte de nieuwszender deze week als middel om potentiële kiezers voor zich te winnen. Daar lijkt hij een onverwachte trend mee te zetten.</p>
<p>Zeker drie andere kandidaten uit het Democratische kamp willen nu ook op Fox News meedoen aan een zogeheten town hall-uitzending. De primeur was voor Sanders, die zich maandag een uur lang live liet interviewen. Zowel door twee Fox-presentatoren als door mensen uit het publiek.</p>
<p>Vanzelfsprekend kreeg de Democraat zeer kritische vragen, bijvoorbeeld over het feit dat hij dankzij zijn boek miljonair is geworden en profiteert van president Trumps belastingverlaging voor hoge inkomens.</p>
<p>Het viel op dat de 77-jarige Sanders bij sommige onderwerpen flink wat applaus kreeg. Bijvoorbeeld toen hij vroeg hoeveel mensen er in de zaal zouden willen overstappen op een zorgverzekering van de staat - in Amerika een zeer links standpunt.</p>
<p>Klik op de tweet voor het videofragment:</p>
<p>Het valt niet na te gaan of, en zo ja hoeveel, Bernie-fans speciaal waren gekomen om hem toe te juichen. Maar wel zeker is dat ruim 2,5 miljoen mensen keken. Een record voor een town hall, een format dat ook wordt gebruikt door bijvoorbeeld CNN.</p>
<p>En uit eerdere onderzoeken is gebleken dat 10 procent van de Sanders-aanhangers bij de verkiezingen in 2016 uiteindelijk op Trump heeft gestemd, in plaats van op Hillary Clinton. In sommige staten gaf dit zelfs de doorslag in Trumps voordeel.</p>
<h2>'Naar het hol van de leeuw'</h2>
<p>"Ongelooflijk slim dus wat Sanders hier doet", zegt Laila Frank aan de telefoon. De Nederlandse in de VS werkte in 2012 als vrijwilliger een aantal maanden voor de Obama-campagne. "Meestal wordt op Fox juist gepraat óver Democratische kandidaten, vaak niet in positieve zin. Sanders ging naar het hol van de leeuw en vertelde zijn eigen verhaal. Hij liet bovendien zien: ik neem jullie serieus en kom naar jullie toe."</p>
<p>Voor zover Frank weet zijn er de afgelopen jaren amper of nooit Democratische presidentskandidaten te gast geweest bij een town hall op de conservatieve zender. Af en toe gaven ze interviews aan Fox, maar niet in zo'n live-uitzending met publiek.</p>
<p>"Het is idioot dat niet meer Democraten het hebben gedaan", zegt Renee Nielsen van Republicans Abroad. Ze is een Amerikaanse die in Nederland woont. Ook deze Republikein in hart en nieren vindt het goed en slim dat Sanders op 'haar' zender wilde verschijnen. Want ze kijkt vrijwel elke dag Fox News. "Wij zijn niet bang om de andere kant van het verhaal te horen. Dat horen we de hele tijd."</p>
<p>Sanders schreef ook een opiniestuk op de Fox-website. Daarin probeert hij lezers ervan te overtuigen dat de president hen in de steek heeft gelaten. Volgens Frank hebben de twee deels een vergelijkbare boodschap. Namelijk: het politieke systeem is corrupt en de Amerikaanse droom werkt niet meer. "In essentie dezelfde boodschap, maar dan met heel verschillende oplossingen", zegt de Nederlander.</p>
<p>Ook Trump zelf was overigens verbaasd dat "crazy Bernie" op zijn lievelingskanaal te zien was:</p>
<p>Even later twitterde Trump dat hij denkt dat Sanders en oud-vicepresident Biden de twee eindkandidaten voor het Democratische kamp zullen worden. In de peilingen is te zien dat die twee voorlopig aan de leiding gaan, ondanks dat Biden zich nog niet officieel kandidaat heeft gesteld. Naar verwachting doet hij dat volgende week.</p>
<h2>Meer Town Halls</h2>
<p>Er zijn volgens The New York Times nog vijf Democraten die openstaan voor deelname aan een Fox-town hall. Een van hen, Amy Klobuchar, gaat het sowieso doen, twee anderen zijn in vergevorderde gesprekken en de overige twee staan sympathiek tegenover het idee. Het is natuurlijk afwachten of ze net zoveel kijkers zullen trekken als Sanders. De strategie is sowieso niet zonder risico: een deel van hun achterban zou het kunnen zien als het legitimeren van een in hun kringen omstreden nieuwszender.</p>
<p>Voor Sanders lijkt het positief te hebben uitgepakt. Maar de Republikeinse Renee Nielsen in Nederland was niet overtuigd. Ze vindt de socialistische boodschap van de senator uit Vermont hypocriet. Want als Bernie Sanders écht zo graag hogere belasting voor de rijken wil, zegt Nielsen, waarom heeft hij dan niet uit eigen beweging toch een hoger tarief betaald?</p>
