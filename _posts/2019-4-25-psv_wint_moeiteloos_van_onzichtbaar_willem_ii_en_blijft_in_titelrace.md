---
layout: post
title: "PSV wint moeiteloos van onzichtbaar Willem II en blijft in titelrace"
date: Thu, 25 Apr 2019 22:37:32 +0200
category: sport
externe_link: "https://nos.nl/l/2282075"
feature_image: "https://nos.nl/data/image/2019/04/25/546049/1008x567.jpg"
---

<p>PSV blijft volop in de race voor het prolongeren van de landstitel. De Eindhovenaren kwamen op de ranglijst weer in punten gelijk met Ajax door een simpele zege bij Willem II: 0-3. PSV heeft nog een achterstand van tien doelpunten op de Amsterdammers.</p>
<p>De laatste zege van PSV in Tilburg dateerde van augustus 2014 en vorig seizoen stuntte Willem door met liefst 5-0 te winnen. Fran Sol was toen met een hattrick de Tilburgse held.</p>
<p>Toeval of niet, de naar Dinamo Kiev vertrokken Spanjaard werd voor de aftrap uitgezwaaid door het trotse publiek. PSV was dus gewaarschuwd, maar kwam vastberaden voor de dag.</p>
<p>Met een ongewijzigde opstelling, waarbij Luuk de Jong weer achter spits Donyell Malen werd geposteerd, speelde PSV weliswaar dominant, maar zonder veel kansen te creëren.</p>
<p>Uitblinker Malen, die een gretige indruk maakte, zorgde na 31 minuten met een individuele actie wel voor de verdiende 0-1. Die treffer werkte bevrijdend bij de ploeg van Van Bommel.</p>
<h2>PSV drukt door</h2>
<p>PSV drukte door tegen het onzichtbaar spelende Willem II, dat al met het hoofd bij de bekerfinale (5 mei) leek te zitten, en kwam via een vrije trap van Michal Sadílek op 0-2. De Jong leek er nog aan te zitten, maar de Tsjech kreeg de goal op zijn naam.</p>
<p>In de tweede helft viel er in eerste instantie weinig te beleven. Willem II probeerde met driftige aanvalsacties het enthousiaste thuispubliek nog waar voor zijn geld te geven, maar tot kansen voor de bijvoorbeeld bewierookte Alexander Isak leidde dat niet.</p>
<p>PSV controleerde de wedstrijd en liep verder uit na een combinatie tussen Steven Bergwijn en Malen, die niet zelfzuchtig was en de bal keurig teruglegde op zijn aanvalskompaan: 0-3.</p>
<h2>Zorgen om blessure Lozano</h2>
<p>In de slotfase waren er bij PSV nog zorgen om Hirving Lozano. De opnieuw matig spelende Mexicaan, die zichtbaar uit vorm is, moest in de 83ste minuut per brancard het veld verlaten met een knieblessure.</p>
