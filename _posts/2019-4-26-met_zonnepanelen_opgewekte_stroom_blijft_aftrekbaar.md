---
layout: post
title: "Met zonnepanelen opgewekte stroom blijft aftrekbaar"
date: Fri, 26 Apr 2019 07:42:06 +0200
category: politiek
externe_link: "https://nos.nl/l/2282099"
feature_image: "https://nos.nl/data/image/2019/04/26/546087/1008x567.jpg"
---

<p>Wie zonnepanelen op het dak zet, kan nog tot 2023 de stroom die wordt opgewekt en aan het stroomnet teruggegeven, aftrekken van het eigen energieverbruik. Deze zogenoemde salderingsregeling zou volgend jaar aflopen, maar het kabinet verlengt hem met drie jaar; de voorwaarden worden niet veranderd.</p>
<p>Volgens minister Wiebes kan een investering in zonnepanelen die tijdens de vorige of huidige kabinetsperiode is gedaan, zo in gemiddeld zeven jaar worden terugverdiend. Wie wil investeren in zonnepanelen, maar dat niet in één keer kan doen, kan gebruikmaken van het al bestaande Nationaal Energiebespaarfonds. Daar kan tegen een lage rente geld worden geleend.</p>
<p>Vanaf 2023 wordt de salderingsregeling in stappen afgebouwd. Tot 2031 wordt het voordeel dat huishoudens en bedrijven hebben dan elk jaar iets minder.</p>
<h2>'Goed nieuws'</h2>
<p>De Nederlandse Vereniging Duurzame Energie zegt blij te zijn dat de regeling wordt voortgezet. "Wie zonnepanelen neemt, kan hierdoor rekenen op een redelijk rendement op de investering. We verwachten dat hiermee de groei van het aantal zonnepanelen bij kleinverbruikers zal doorzetten", zegt de directeur.</p>
<p>Ook de installatiebranche is enthousiast. "Dit zal een stimulans zijn voor consumenten en bedrijven om meer daken te voorzien van zonnepanelen", zegt Doekle Terpstra van brancheorganisatie Techniek Nederland. "Zij hebben nu de zekerheid dat ze hun investering zullen terugverdienen. Dat is belangrijk, want zonne-energie speelt een cruciale rol in de energietransitie."</p>
