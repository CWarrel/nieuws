---
layout: post
title: "Zelfbewust Ajax hoopt op meespelen Ronaldo"
date: Tue, 09 Apr 2019 15:54:09 +0200
category: sport
externe_link: "https://nos.nl/l/2279691"
feature_image: "https://nos.nl/data/image/2019/04/09/542474/1008x567.jpg"
---

<p>Speelt Cristiano Ronaldo wel of niet met Juventus tegen Ajax woensdagavond in de kwartfinales van de Champions League? Dat de Portugese doelpuntenmachine een enorm wapen is voor de Italiaanse grootmacht, is geen geheim.</p>
<p>Vandaag nam Ronaldo deel aan de groepstraining van Juventus. Ajax-trainer Erik ten Hag hoopt dat de Portugees woensdag present is. "Het is fantastisch om tegen een speler als Ronaldo te kunnen spelen. Dat daagt uit."</p>
<p>Dat vond ook Hakim Ziyech. "Je wilt tegen de besten spelen", aldus de spelmaker. En dan met gevoel voor understatement. "Daar hoort hij wel bij."</p>
<p>"De lat komt steeds hoger te liggen. Dat zal nu ook weer moeten om Juventus te verslaan. Na Bayern MÃ¼nchen en Real Madrid zullen we weer een grens moeten verleggen. Maar dat doen we met ons eigen spel. We gaan er heel veel plezier aan beleven."</p>
<h2>Angstgegner</h2>
<p>De laatste keer dat Ajax in Europees verband juichend van het veld liep tegen Juventus was na de Europa Cup I-finale in 1973. Daarna wonnen de Amsterdammers nog een keer, met 2-1 in de achtste finales van de UEFA Cup in 1975, maar dat was niet genoeg om verder te bekeren. In zeven van de laatste acht ontmoetingen was Juve de winnaar.</p>
<p>Een echte angstgegner dus. Een stunt als tegen Real Madrid is niet vanzelfsprekend. "Spaans voetbal is anders dan Italiaans", weet Ten Hag. "Er zijn cultuurverschillen. Maar onze spelers zijn tactisch zo geslepen, die kunnen met meerdere varianten omgaan."</p>
<p>"Er was hier ooit iemand die zei: Als wij de bal hebben, kan die ander niet scoren", verwees Ten Hag naar clubicoon Johan Cruijff. "Wij willen onze eigen wedstrijd spelen in een kolkende ambiance, daar gaan we van uit."</p>
<p>Het duel met Juventus is het eerste dat Ten Hag als lijstaanvoerder in de eredivisie begint. Geeft dat nog extra motivatie? "Dit is een andere competitie. We zijn op drie fronten actief, maar wij leven van wedstrijd tot wedstrijd. De eredivisie heeft hier geen invloed op."</p>
<p>Natuurlijk was de 3-3 van concurrent PSV bij Vitesse besproken in de groepsapp van de Ajax-selectie. "Er waren er wel een paar die heel blij waren, maar eigenlijk viel het wel mee", vertelde Ziyech. "Dat we aan kop staan, geeft natuurlijk wel een fijn gevoel, maar we zijn nu bezig met Juventus en niet met Excelsior."</p>
<h2>Video voor Nouri</h2>
<p>Ook reageerde Ziyech kort op de persoonlijke videoboodschap van Cristiano Ronaldo voor Abdelhak Nouri. Het grote talent van Ajax zakte in de zomer van 2017 op het veld in elkaar en ligt sindsdien in coma.</p>
<p>Ronaldo nam de boodschap op ter gelegenheid van de verjaardag van Nouri op 2 april en stuurde de boodschap via een tussenpersoon naar de familie. "We zijn bijna twee jaar verder en hij wordt nog steeds niet vergeten", aldus oudste broer Abderrahim Nouri.</p>
<p>Ook Ziyech had de video gezien. "Het is natuurlijk mooi dat hij een videoboodschap heeft ingesproken. Maar voor ons is het nog steeds een pijnlijk en ongemakkelijk onderwerp."</p>
<h2>De Jong fit, zorgen bij Juve</h2>
<p>Waar de enkelblessure van Frenkie de Jong volgens Ten Hag geen probleem zal zijn, heeft de tegenstander met verschillende blessures te maken. Zo zal verdediger Giorgio Chiellini vanwege een kuitblessure zeker ontbreken bij Juventus. Ook middenvelder Emre Can is er niet bij in Amsterdam. </p>
<p>"Chiellini is ontzettend belangrijk, maar Juventus heeft een heel brede selectie", zei Ten Hag. "Hij is heel ervaren en geslepen, als hij er niet bij is dan zal dat zeker een gemis zijn."</p>
