---
layout: post
title: "China twijfelt over handelstop met VS"
date: Mon, 06 May 2019 06:43:00 +0200
category: buitenland
externe_link: "https://www.telegraaf.nl/nieuws/3540070/china-twijfelt-over-handelstop-met-vs"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/198073f8-6fc2-11e9-8c76-02d1dbdc35d1.jpg"
---

<p class="intro">China twijfelt over deelname aan de handelsbesprekingen met Amerika. Een grote delegatie onder leiding van vicepremier Liu He zou deze week naar de Verenigde Staten reizen. Volgens The Wall Street Journal staat die trip op losse schroeven omdat de Amerikaanse president Donald Trump nieuwe importheffingen heeft ingesteld.</p> <p>Een ingewijde bevestigt in de krant South China Morning Post dat China overweegt de reis of helemaal af te blazen of met enkele dagen uit te stellen. Liu zou dan in het laatste geval veel korter dan gepland in de Verenigde Staten blijven. Daar moet nog een knoop over worden doorgehakt, zegt de bron.</p><p>Amerika verhoogt vrijdag de importtarieven op sommige producten uit China naar 25 procent. Ook worden er meer artikelen aan de lijst toegevoegd.</p><p>Daarmee wil Trump de druk op China in de al maanden durende handelsoorlog verhogen. Een door Trump eerder aangekondigde verhoging van de tarieven, die in maart zou ingaan, werd opgeschort op basis van onderhandelingen tussen beide landen in februari.</p><p>„Een handelsovereenkomst met China gaat er komen, maar het gaat te langzaam omdat ze willen blijven onderhandelen. Niet dus”, twitterde Trump, die twee dagen eerder nog meldde dat de gesprekken met China voortvarend verliepen. De handelsbesprekingen tussen beide landen worden deze week hervat.</p>
