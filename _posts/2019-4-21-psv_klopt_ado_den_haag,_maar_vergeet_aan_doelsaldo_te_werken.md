---
layout: post
title: "PSV klopt ADO Den Haag, maar vergeet aan doelsaldo te werken"
date: Sun, 21 Apr 2019 18:39:52 +0200
category: sport
externe_link: "https://nos.nl/l/2281476"
feature_image: "https://nos.nl/data/image/2019/04/21/545177/1008x567.jpg"
---

<p>De titelstrijd in de eredivisie blijft ongekend spannend. PSV achterhaalde koploper Ajax weer door voor eigen publiek ADO Den Haag te verslaan. </p>
<p>Makkelijk ging dat lange tijd niet. Doelpunten van Denzel Dumfries en een late van Luuk de Jong brachten PSV op 2-0, maar de Eindhovenaren moesten in de slotfase na de 2-1 van Tomas Necid nog oppassen geen grotere schade op te lopen. Donyell Malen bracht opluchting met de bevrijdende 3-1 in de extra tijd.</p>
<p>Ajax en PSV hebben drie speelronden voor het einde 77 punten, maar het doelsaldo van de Amsterdammers (plus 79) is nog steeds een stuk beter dan dat van de Eindhovenaren (plus 68).</p>
<h2>Zoveel mogelijk treffers</h2>
<p>In de wetenschap dat Ajax zaterdagavond de lastige uitwedstrijd bij FC Groningen moeizaam in winst had omgezet, was de opdracht voor PSV aan het einde van zondagmiddag duidelijk: winnen, het liefst met zoveel mogelijk treffers. Eerder in het seizoen was dat voor de Eindhovenaren geen probleem, toen werd ADO in Den Haag met 7-0 weggeblazen.</p>
<p>Maar de Hagenaars kwamen in Eindhoven in aanzienlijk beter vorm voor de dag dan toen voor eigen publiek. Overwinningen op FC Utrecht (5-0) en in Alkmaar op AZ (3-2) zorgden ervoor dat ADO bij de landskampioen vrijuit kon spelen.</p>
<p>PSV-trainer Mark van Bommel gaf Donyell Malen een basisplaats, om meer creativiteit in het spel te brengen. Jorrit Hendrix begon op de bank. De start was ietwat stroef, maar na zeven minuten had Luuk de Jong al een geweldige kans om de score open te breken. Hij mocht na een voorzet van Denzel Dumfries van dichtbij aanleggen, maar hij trof de voet van doelman Robert Zwinkels.</p>
<h2>Voorsprong</h2>
<p>Na 20 minuten had PSV wel wat het graag wilde: een vroege voorsprong. Dumfries kreeg alle vrijheid aan de rechterkant en haalde in het strafschopgebied prachtig uit met zijn linkervoet: 1-0.</p>
<p>PSV hield ADO ook na de voorsprong onder druk, maar het tempo lag te laag om echt gaten in de Haagse defensie te vinden. Erg vernuftig ging de titelverdediger daarbij ook niet te werk. PSV had zelfs geluk dat Erik Falkenburg naliet de 1-1 binnen te koppen.</p>
<p>De aanvaller, een week eerder bij AZ goed voor twee treffers met het hoofd, kreeg na een klein half uur een mooie gelegenheid op de 1-1. Na een voorzet van Lex Immers raakte hij de bal niet goed met het hoofd. Het was de enige mogelijkheid voor de Hagenaars de eerste 45 minuten.</p>
<p>Aan het matte spel van voor rust, veranderde in de tweede helft weinig. PSV had veel de bal, maar veel dreiging ging er niet van de ploeg uit. En als een aanval eens kansrijk was, ontbrak het aan overzicht. Steven Bergwijn ontsnapte na 57 minuten aan de Haagse verdediging, ging op weg naar het doel, maar zag niet dat Hirving Lozano op rechts helemaal een vrij veld voor zich had.</p>
<p>Bergwijn ging voor eigen succes en zag zijn poging op 2-0 mislukken, daarbij Lozano vertwijfeld achterlatend. Het Eindhovense publiek begon zich na een uur statisch voetbal te roeren, wilde actie, smeekte om doelpunten. De roep om de bijna vergeten Mexicaanse groeidiamant Érick Gutiérrez was echter lang aan dovemansoren gericht.</p>
<h2>Gehoor</h2>
<p>Met nog een kwartier gaf Van Bommel gehoor aan die wens. Bergwijn en de jonge Tsjech Michal Sadilek moesten naar de kant, Cody Gakpo en Gutiérrez maakten hun opwachting. Het tempo aan PSV-kant ging direct omhoog en er ontstond meer dreiging voor het Haagse doel.</p>
<p>De omzetting leverde ook succes op. Gakpo zocht de ruimte, kreeg de bal en zijn voorzet werd door Luuk de Jong ingeknikt: zijn 27ste competitietreffer dit seizoen. Daarmee was de zege binnen, al lukte het ADO met een snelle counter in de slotfase toch nog tegen te scoren via invaller Tomas Necid: 2-1. De bevrijding aan PSV-zijde volgde toen Malen in de extra tijd de bal nog langs Zwinkels kopte.</p>
