---
layout: post
title: "Beleggers bezorgd over PostNL, blij met DSM"
date: Tue, 07 May 2019 15:00:00 +0200
categories: 
- financieel 
- koersen 
externe_link: "https://www.telegraaf.nl/financieel/3545936/beleggers-bezorgd-over-post-nl-blij-met-dsm"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/15640fbc-70c8-11e9-aa5b-02d2fb1aa1d7.jpg"
---

<p class="intro">Door de verder dalende olieprijs blijft de aandelenhandel vanmiddag in het rood staan. Zwaargewicht Shell bepaalt de koers, PostNL gaat hard onderuit en DSM krijgt de bloemen voor prachtige kwartaalcijfers.</p> <p>Halverwege de middag, met lagere openingen op Wall Street in zicht, staat de AEX-index 0,2% lager op 562,5 punten. De Midkap-index duikelt 0,6%, en staat op 794,1 punten. Elders in Europa gaat het ook hard omlaag: de Duitse DAX daalt 0,5%, in Frankrijk staat de CAC-40 halverwege de middag 0,7% lager. De Londense FTSE100, gisteren dicht vanwege een vrije dag, klapt 1% in elkaar.</p><p>Olie</p><p>Twee zaken bepalen het sentiment op de beurs, zegt Joost van Leenders, macro-econoom bij vermogensbeheerder Kempen. Ten eerste de dalende olieprijs: „Je ziet de economische verwachtingen lager worden, handelaren vragen zich af hoe hard de Chinese economie nog gestimuleerd gaat worden. Daarom wordt er volgens mij geanticipeerd op een lagere vraag naar olie.”</p><p>Een vat Brent staat op €70,48, een daling van 0,5% ten opzichte van gisteren. Die daling van de olieprijs dut de koers van Shell 1,8% in het rood, en dat zwaargewicht trekt de hele AEX in het rood. „Zo eenvoudig is het soms”, zegt Chris Jongbloed, handelaar bij Saxo Bank.</p><p>Handelsoorlog</p><p>De tweede factor waar de beurs rekening mee houdt is de handelsoorlog tussen China en de Verenigde Staten. Donderdag komen er nieuwe gesprekken in Washington, maar de door Donald Trump getwitterde dreiging van nieuwe importtarieven hangt nog altijd in de lucht. „De verwachting is dat die nieuwe tarieven er helemaal niet komen, of maar heel kort”, zegt Jongbloed. Gisteren ging er 1200 miljard aan beurswaarde verloren door Trumps tweets. „Het verbaast me wel hoe weinig negatief de beurzen hebben gereageerd”, zegt de macro-econoom niettemin. „Maar als er nu een akkoord komt, dan zal er ook opluchting zijn.”</p><p>De AEX-index wordt ook omlaag getrokken door Vopak (-1,3%) en ArcelorMittal (-2,5%). Dat zwaargewicht Unilever 0,3% wint, is dan een te kleine pleister voor die wond.</p><p>Bij de Nederlandse hoofdfondsen blinkt DSM met een plus van 5% uit. Het speciaalchemiebedrijf publiceerde meevallende kwartaalcijfers en verhoogde zijn verwachting voor de jaarwinst. Analisten van KBC stelden prompt hun koersdoel voor het fonds bij van €100 naar €110. Betalingsverwerker Adyen herstelt na enkele zwakke beursdagen 1,1%.</p><p>Oude koek</p><p>In de midkap-index bloedt PostNL na de publicatie van tegenvallende resultaten over het eerste kwartaal. Beleggers halen 6,7% van het aandeel af. „Oude koek, die komen niet meer aan de top”, aldus Jongbloed. Staalproducent Aperam zakt 3,5%.</p><p>ASMI gaat met een plus van 1,4% aan kop. NIBC heeft het koersdoel voor de toeleverancier aan de chipsector verhoogd onder handhaving van het koopadvies. SBM Offshore wint een bescheiden 0,1% na een adviesverhoging naar ’kopen’ door de Britse bank Barclays.</p><p>Smallcap Kendrion zakt 4,7%. De leverancier van elektromagnetische componenten meldde een stevige winstdaling in het eerste kwartaal. Sligro stijgt 2%, in reactie op de aangekondigde overname van het moederbedrijf van De Kweker.</p><p>Wil jij weten hoe je succesvol op de beurs kan handelen? Meld je dan aan voor het online seminar donderdagavond.</p>
