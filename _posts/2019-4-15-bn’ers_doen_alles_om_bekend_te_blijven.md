---
layout: post
title: "BN’ers doen alles om bekend te blijven"
date: Mon, 15 Apr 2019 12:58:23 +0200
category: binnenland
externe_link: "https://www.telegraaf.nl/nieuws/3446295/bn-ers-doen-alles-om-bekend-te-blijven"
---

<p>Van onze verslaggevers</p><p>Bekende Nederlanders wringen zich graag in allerlei bochten om maar met hun snuit op de buis te komen en zo een BN’er te blijven. De kijker heeft in het verleden al kunnen smullen van sterren op het ijs, in badpak halsbrekende toeren uithalend op een duikplank, scheurend over op de gevaarlijkste wegen ter wereld of dichter bij huis als fotograaf en dirigent. Vanavond komt daar een nieuw, volslagen krankjorum programma bij: Drunk History op Comedy Central, waarin aangeschoten BN’ers als Nance, Jody Bernal en Loes Luca in de rol van geschiedenisleraar kruipen.</p><p>Met een stevige slok op gaan ze de kijker een lesje vaderlandse geschiedenis geven en haarfijn uit de doeken doen, hoe het ook weer precies zat met Mata Hari, Kenau Simonsdochter Hasselaar, Willem van Oranje en Vincent van Gogh. De lol zit er natuurlijk in om bekende acteurs, zangers en presentatoren die er doorgaans picobello voor de dag willen komen, nu eens met een wazige blik in de ogen en dubbele tong te horen praten. In Amerika, waar het format vandaan komt, is het al jaren een grote hit.</p><p>BN’ers zijn de laatste vijftien jaar veranderd in circushondjes die steeds weer door ingewikkelder hoepels moeten springen. In het verre verleden deden ze hooguit eens mee aan de eenvoudige quiz, zoals WakuWaku of als ze het heel bont wilden maken aan Avro’s Sterrenslag, dat in de jaren tachtig en negentig van de vorige eeuw jaarlijks voor veel hilarische momenten zorgde, als bekende sterren zoals Ron Brandsteder, André van Duin of Dieuwertje Blok door de modder ploegden of in het water vielen.</p><p>Inmiddels is dat klein bier bij wat we de afgelopen jaren voorbij hebben zien komen: van leren pokeren, koken en thrillers schrijven tot fotograferen. ’Leer BN’ers een nieuw kunstje’ blijkt een gouden succesformule. De basis van deze langjarige trend ligt waarschijnlijk in het jaar 2005, toen het eerste seizoen van Dancing with the stars bij RTL4 werd uitgezonden. Hierin kregen BN’ers les van professionals om de fijne kneepjes van het ballroomdansen onder de knie te krijgen. Musicalster Jim Bakkum kwam destijds als onbetwiste winnaar uit de bus.</p><p>De kijker kan er kennelijk geen genoeg van krijgen. De tv-zenders hebben ook dit voorjaar weer heel wat programma’s met sterren in tal van bijzondere rollen voor ons in petto. Zo start op vrijdag 3 mei het nieuwe seizoen van It takes two, een oude succesformule van SBS6 waarin succesvolle zangers (m/v) een duet zingen met bekende Nederlanders die op een andere manier hun geld verdienen en doorgaans iets minder goed bij stem zijn. Half begint komt Vier handen op een buik terug bij BNN/Vara waarin bekende gezichten zich als hulpverlener ontpoppen en (vaak alleenstaande tienermoeders) bijstaan. TLC brengt eind mei het programma Bevallen met... terug op de buis. Deze keer komen o.a. pornoster Bobbi Eden en ex-hockeyster Fatima Moreira de Melo vrouwen in de verloskamer bijstaan. Je moet er maar puf in hebben!</p><p>De onbetwiste veteraan in dit genre is Patty Brard, die in november nog de winnende kiek schoot tijdens het programma Het perfecte plaatje, waarin BN’ers leerden te fotograferen. Menig tv-kijker herinnert zich nog de legendarisch pijnlijke spagaat die ze in 2007 in haar roze tutu maakte maakte op de ijsvloer bij Sterren dansen op het ijs. Minstens zo onvergetelijk was haar ’dodensprong’ die ze in 2012 maakte na een mislukte salto van de duikplank bij Sterren springen. Producent Reinout Oerlemans is haar nog altijd dankbaar voor dat moment. Dankzij deze tragikomische scène verkocht hij de tv-formule als Celebrity splash aan tal van landen.</p><p>Bij Drunk History zullen we La Brard echter niet in actie zien. Sinds zij een maagverkleining heeft ondergaan en tientallen kilo’s lichter door het leven gaat, heeft de oud-LUV zangeres en presentatrice alle drank afgezworen. „Geen punt. Ik heb genoeg alcohol gedronken in mijn leven”, zei ze kort na de operatie. Toch zal ze het genre op zich de rug niet toekeren. Net zo min als als haar concullega Patricia Paay, die al zonder veel succes in de huid van dirigent kroop voor Maestro en potten mocht bakken in de totaal geflopte show Pottenbakkers. De Rotterdamse diva heeft zich alweer kandidaat gesteld voor het tweede seizoen van Het perfecte plaatje dat na de zomer bij RTL4 begint.</p><p>Kok en tv-presentator Rob Geus deed in 2007 mee met Sterren dansen op het ijs. Hij gaf eerlijk toe dat dit soort programma’s goed zijn voor mensen ’die een beetje uitgerangeerd zijn’. „Zij grijpen de kans aan om weer in beeld te komen.” Zelf beweerde hij alleen ja te zeggen op een dergelijke show als hij het echt leuk vindt. Maar, zo zei hij: „Je wordt er ook goed voor betaald. Dat is logisch, want het kost je ook tijd en dus geld.”</p><p>Hoeveel de kandidaten betaald krijgen voor hun deelname is ongeveer het best bewaarde geheim van Hilversum. Het verschilt in elk geval per deelnemer: grote namen die mogelijk veel extra kijkers kunnen trekken krijgen meer geld, dan ’sterren’ uit de B, of zelfs C-categorie. Uitzondering is het immens populaire reisspelprogramma Wie is de mol?, daar krijgt alleen de mol een salaris. En vaak betaalt deelname zich op een andere manier inderdaad uit. Want had Jan Versteegh ooit Powned kunnen verruilen voor BNN als hij zich niet in de picture had gespeeld bij Expeditie Robinson? En had Rik van de Westelaken zonder Wie is de mol? zijn brave nieuwslezersimago van zich af kunnen schudden?</p>
