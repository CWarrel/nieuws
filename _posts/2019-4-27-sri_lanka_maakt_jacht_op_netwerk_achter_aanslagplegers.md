---
layout: post
title: "Sri Lanka maakt jacht op netwerk achter aanslagplegers"
date: Sat, 27 Apr 2019 21:05:34 +0200
category: nieuws
externe_link: "https://nos.nl/l/2282337"
feature_image: "https://nos.nl/data/image/2019/04/27/546449/1008x567.jpg"
---

<p>Drie explosies, vijftien doden. Toen veiligheidstroepen in Sri Lanka gisteren een verdacht pand wilden binnenvallen in de plaats Sainthamaruthu, bliezen militanten die zich er schuilhielden zichzelf op. Onder de doden zes kinderen en drie vrouwen. Bij een andere inval vond de politie 150 pakketten met explosieven en 100.000 kogels.</p>
<p>De klopjacht op mensen in het netwerk van de vermoedelijke daders van de Paas-aanslagen is in volle gang. Er werden al tientallen verdachten gearresteerd. De veiligheidsdiensten wordt verweten voorafgaand aan de aanslagen steken te hebben laten vallen. Zijn ze wel in staat het terreurnetwerk op te rollen?</p>
<h2>'Grote aantal arrestaties is overreactie'</h2>
<p>"De vermoedelijke grootte van het netwerk is schokkend", zegt Raffaello Pantucci van RUSI, een Britse denktank voor defensie en veiligheid. "De politie voert enorm veel arrestaties uit. Dat is een begrijpelijke overreactie na de enorme fout van de autoriteiten. Er lijken zo veel mensen bij de aanslagen betrokken te zijn geweest, hoe konden zie die hebben gemist?"</p>
<p>De Sri Lankaanse president Sirisena zegt elk huis in het land te controleren op mensen die er niet thuishoren. Sinds dinsdag is de noodtoestand van kracht. Daardoor hebben politie en militairen vergaande bevoegdheden om mensen op te pakken en te ondervragen.</p>
<p>"De regering heeft iets goed te maken", zegt correspondent Aletta André. "Ze hebben de aanslag niet kunnen verhinderen, ze gaan nu alles op alles zetten om verdere aanslagen wel te voorkomen. Maar het is natuurlijk ook om een signaal te geven dat ze er bovenop zitten."</p>
<p>Extra pijnlijk voor de regering is dat die de aanslagen mogelijk wel had kunnen voorkomen. Tijdens overleg van de veiligheidsraad werd president Sirisena gewaarschuwd dat er mogelijk aanslagen op handen waren. Die zou de informatie echter niet door hebben gegeven aan premier Wickremasinghe, waardoor diens kabinet niets ondernam.</p>
<p>De relatie tussen de premier en de president was al gespannen. Vorig jaar heeft de president de premier aan de kant proberen te schuiven. De rechter draaide dat besluit terug, maar sindsdien praten ze amper met elkaar. Volgens premier Wickremesinghe werd de cruciale informatie over de mogelijke aanslagen doelbewust niet gecommuniceerd en werd hij "overal buiten gehouden".</p>
<p>De strijd binnen de regering kan nu leiden tot chaos bij de afhandeling van de aanslagen, vreest André. "Daar komt bij dat het land net hersteld is van de strijd tussen de regering en de Tamils. Recent zijn veel mensen uit de inlichtingendiensten opgepakt op verdenking van marteling tijdens die strijd. Dat sloeg een gat in het inlichtingenapparaat."</p>
<h2>'Zeker 15 tot 20 daders'</h2>
<p>Ook Pantucci twijfelt of de Sri Lankaanse politie in staat is het hele netwerk aan daders in kaart te brengen. Hij wijst op het vermoedelijk vrij grootte aantal betrokkenen. "Als je alleen deze aanslagen neemt, heb je al acht daders. Dan is het gewoon rekenen: er is iemand die het coördineert, iemand om bommen te maken en iemand ter ondersteuning. Dan heb je het al over vijftien tot twintig man. Met daaromheen waarschijnlijk nog meer die er iets van wisten."</p>
