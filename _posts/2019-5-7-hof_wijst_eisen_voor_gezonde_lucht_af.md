---
layout: post
title: "Hof wijst eisen voor gezonde lucht af"
date: Tue, 07 May 2019 10:39:12 +0200
categories: 
- entertainment 
- opinie 
externe_link: "https://www.telegraaf.nl/nieuws/3546555/hof-wijst-eisen-voor-gezonde-lucht-af"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/60a171a0-70ae-11e9-9df2-0255c322e81b.jpg"
---

<p class="intro">Het gerechtshof in Den Haag heeft de vorderingen van Milieudefensie voor gezonde lucht afgewezen. Dat betekent dat de Nederlandse staat nu geen extra maatregelen hoeft te nemen tegen de luchtvervuiling door fijnstof en stikstofdioxide bovenop die nu al zijn genomen.</p> <p>Het hof verwees naar een nieuw plan van de Staat om de luchtkwaliteit te verbeteren, onder meer bij knelpunten zoals verkeer in binnensteden en de intensieve veehouderij. Milieudefensie heeft tijdens de procedure geen kritiek op deze maatregelen geleverd, stelde het hof. Maar omdat dit plan er nog niet lag aan het begin van de rechtszaak, heeft het hof besloten dat beide partijen hun eigen kosten van de procedure moeten betalen.</p><p>De rechtszaak is dan wel verloren, maar ze heeft volgens Milieudefensie wel degelijk zin gehad, omdat het oude plan van de Staat niet goed was. Onder druk zijn nieuwe maatregelen bedacht. De milieuorganisatie vindt nog steeds niet dat dit voldoende is en zegt dat ze er wel degelijk kritiek op heeft geleverd tijdens de rechtszaak. Milieudefensie wilde ook dat Nederland ging voldoen aan nog striktere normen voor schone lucht, maar ook dat wees het hof af.</p><p>’Heeft zeker zin gehad’</p><p>De zaak heeft zeker zin gehad, want er zijn inmiddels strengere maatregelen genomen en er is extra geld voor uitgetrokken, zegt een woordvoerster van Milieudefensie. De organisatie blijft de vinger aan de pols houden met de invoering van de maatregelen en het tempo. In de uitspraak van het hof ziet de organisatie een stok achter de deur om de Staat hierbij achter de broek te zitten.</p><p>„Luchtvervuiling is een veelkoppig monster” waardoor jaarlijks ongeveer 20.000 mensen in Nederland vroegtijdig overlijden, stelt de woordvoerster. Door alle aandacht die er nu is voor het milieu, ook door meerdere rechtszaken, groeit volgens haar het draagvlak voor maatregelen. „Mensen zien nu zelf dat er meer moet gebeuren.”</p><p>De milieuorganisatie had de zaak in eerste aanleg ook verloren. Het hof vond wel dat Milieudefensie en tientallen mede-eisers bij de juiste (burgerlijke) rechter hebben aangeklopt. De Staat vond dat ze naar de bestuursrechter hadden moeten stappen.</p>
