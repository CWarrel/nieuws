---
layout: post
title: "Gratis tandartsbehandeling voor 1000 mensen die het niet kunnen betalen"
date: Thu, 11 Apr 2019 10:52:48 +0200
category: nieuws
externe_link: "https://nos.nl/l/2279951"
feature_image: "https://nos.nl/data/image/2019/04/11/542844/1008x567.jpg"
---

<p>De komende maanden krijgen 1000 mensen in Nederland een gratis tandartsbehandeling die het anders niet kunnen betalen. Dokters van de Wereld, een organisatie die zich inzet voor het recht op zorg voor iedereen, trekt daarvoor het land door. De aftrap vanochtend was in Waddinxveen.</p>
<p>Zo'n 500.000 mensen in Nederland hebben volgens de organisatie niet genoeg geld om naar de tandarts te gaan. Rotte tanden, ontstekingen en ernstige pijnklachten zijn het gevolg.</p>
<p>Dokters van de Wereld hoopt dat er met deze actie meer aandacht komt voor dit probleem. Daarom start tegelijkertijd de campagne Kiezen voor elkaar over beperkte toegankelijkheid van de mondzorg. Bij mensen die ouder zijn dan 18 jaar zitten gebitscontroles en veel tandartsbehandelingen niet meer in het basispakket van de zorgverzekering.</p>
<p>Directeur De Jong van Dokters van de Wereld vindt het schrijnend dat ongeveer een half miljoen mensen geen noodzakelijke behandelingen kunnen betalen. "Wij zien mensen die niet meer kunnen slapen of eten van de pijn. Zelfs sommige dertigers laten al hun tanden trekken en nemen een kunstgebit om hoge tandartskosten te voorkomen." Toegang tot zorg is volgens de organisatie een mensenrecht en hoort geen privilege te zijn.</p>
<p>De 1000 mensen zijn geselecteerd door maatschappelijke organisaties, zoals voedselbanken en opvangcentra voor daklozen. Zij kunnen de komende tijd in Amsterdam, Rotterdam, Den Haag, Nijmegen en Groningen terecht bij de mobiele tandartskliniek voor gratis mondzorg.</p>
<p>NOS op 3 sprak twee jaar geleden met een tandarts die daklozen en verslaafden gratis helpt aan een beter gebit. "Als ik ze weer zie lachen, denk ik: ja, dit is het allemaal waard", zegt tandarts Sharif (26) in onderstaande video. </p>
