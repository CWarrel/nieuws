---
layout: post
title: "FC Twente richting eredivisie, maar toch is trainer Pusic boos"
date: Sat, 13 Apr 2019 12:31:33 +0200
category: sport
externe_link: "https://nos.nl/l/2280250"
feature_image: "https://nos.nl/data/image/2019/04/13/543285/1008x567.jpg"
---

<p>Het gaat FC Twente weer voor de wind. De club uit Enschede kreeg deze week de broodnodige financiële steun van de gemeente en heeft in de eerste divisie een ruime voorsprong op nummer twee Sparta. Op korte termijn lijkt de club het kampioenschap te kunnen vieren. Dat zou betekenen dat de club een jaar na de degradatie alweer terugkeert naar het hoogste niveau.</p>
<p>Alleen maar lachende gezichten in Enschede zou je zeggen. Maar toch is trainer Marino Pusic allesbehalve tevreden. Volgens hem heeft de lokale en regionale pers het op hem gemunt. In de media werden Pusic' tactische overwegingen meermalen bekritiseerd.</p>
<h2>'Ernstige karakterproblematiek'</h2>
<p>"Dat slaat echt nergens op. Het zijn schandalige handelingen van de lokale pers", reageert Pusic bij Langs de Lijn En Omstreken op NPO Radio 1. "En ze spreken zichzelf alleen maar tegen. Inhoudelijk zijn ze ook heel zwak. Ze zijn echt belachelijk. Ze doen dit al het hele jaar en het is echt op de persoon gericht..."</p>
<p>"Als je ziet waar we vandaan komen en ziet wat we gepresteerd hebben ben ik bijzonder trots", vervolgt Pusic. "Als je dit een jaar geleden tegen die mensen had gezegd dan hadden ze allang in polonaise gelopen. Misschien zijn ze hier gewend om Champions League te spelen, maar dan zijn ze vergeten dat dat verleden tijd is."</p>
<p>Ook op de vraag of Pusic nog de steun voelt vanuit de club reageert de trainer geïrriteerd. "Dat moet je aan hen vragen." Om vervolgens toch te reageren: "We werken hartstikke prima samen. Maar het is geen wonder dat deze club al jarenlang in de problemen zit. Als je ziet dat geen enkele trainer de afgelopen tien jaar hier zijn contract heeft uitgediend, zegt dat genoeg..."</p>
<p>De vraag is dan nu ook of Pusic bezig is aan zijn laatste weken bij FC Twente. "In voetbal is alles mogelijk en bij deze club helemaal. Deze club is onvoorspelbaar in heel veel dingen. Ongeacht of je kampioen wordt of een doorlopend contract hebt."</p>
