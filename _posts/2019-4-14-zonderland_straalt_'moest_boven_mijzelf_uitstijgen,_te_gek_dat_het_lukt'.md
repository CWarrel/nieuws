---
layout: post
title: "Zonderland straalt: 'Moest boven mijzelf uitstijgen, te gek dat het lukt'"
date: Sun, 14 Apr 2019 17:33:37 +0200
category: sport
externe_link: "https://nos.nl/l/2280457"
feature_image: "https://nos.nl/data/image/2019/04/10/542601/1008x567.jpg"
---

<p>Het was misschien wel zijn beste oefening ooit en dus straalde Epke Zonderland na het behalen van zijn derde Europese rekstoktitel van oor tot oor. "Dit was echt een heel vette finale. Ik moest boven mijzelf uitstijgen, dat het dan lukt, is echt te gek."</p>
<p>Met een ijzersterke oefening, waarvoor hij werd beloond met een hoge score (15,266), voegde hij een nieuw hoofdstuk toe aan zijn toch al glansrijke carri√®re. "Dit wilde ik doen. Deze oefening, op deze manier. Dit is wat ik kan. Veel meer zat er niet in. Vet dat het er dan uit komt wanneer het moet."</p>
<p>Zonderland turnde de twee van hem bekende combinaties (Cassina-Kovacs en Kolman-Gaylord 2) en met name zijn uitvoering, de zogeheten E-score, werd hoog gewaardeerd door de jury: 8,466. "Ik denk dat deze oefening vrij clean was. Ik verloor weinig punten met mijn vluchtelementen en heb amper wat laten liggen."</p>
<p>Bekijk hier de perfecte oefening van Zonderland in de rekstokfinale:</p>
<p>De 32-jarige Fries moest alles op alles zetten, omdat de Rus Artoer Dalalojan de druk even daarvoor hoog had opgevoerd met een vlekkeloze oefening (14,800). Last van extra zenuwen had Zonderland echter niet. "Maar mijn mindset werd niet anders. Als ik de combinaties wil maken, moet ik wel volle bak. Als het zo uitkomt, weet ik dat het goed zit met mijn vorm. Het was echt een te gekke oefening."</p>
<h2>Nieuwe hegemonie</h2>
<p>De olympisch kampioen van 2012 lijkt, een jaar voor de Olympische Spelen van Tokio, naar een nieuwe piek in zijn toch al zo imposante loopbaan toe te werken. Zonderland regeerde enkele jaren geleden al op de rekstok en pakte wereldtitels in 2013 (Antwerpen) en 2014 (Nanning) en werd Europees kampioen in 2014 (Sofia).</p>
<p>Vorig jaar veroverde hij in Doha opnieuw de wereldtitel en nu heeft hij dus ook een derde Europese titel op zijn palmares bijgeschreven. "De oefening in Nanning was top, maar dit voelt zoals toen", vertelt Zonderland. "Ik pakte goud op de WK in Doha en nu weer op de EK, dat heb ik niet vaak meegemaakt. Ook mijn oefening in Antwerpen was goed, maar deze..."</p>
<p>Vanaf de tribune keken Zonderlands vrouw Linda en zoon Bert Eize hoe hun partner en vader de Europese titel veroverde. Bekijk hier hoe dat ging:</p>
<p>Na zijn perfecte oefening nam Zonderland, hoewel er nog drie turners volgden, al de felicitaties in ontvangst. Eyhtora Thorsdottir, die eerder op de dag EK-zilver greep op het onderdeel vloer, sprong direct in zijn armen. En de rekstokspecialist zocht ook gelijk contact met zijn familie. Zijn vrouw Linda en zoon Bert Eize zaten aan de overzijde van de hal.</p>
<p>"Ik keek toch even waar ze zaten, maar ik had hem (zijn zoontje, red.) zo door met z'n rood-wit-blauwe shirt", zegt Zonderland lachend. "Ik denk niet dat hij door had dat ik hier was, maar wel dat de rest in spanning zat. Ik ga hem meteen opzoeken."</p>
