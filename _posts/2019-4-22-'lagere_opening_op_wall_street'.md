---
layout: post
title: "'Lagere opening op Wall Street'"
date: Mon, 22 Apr 2019 14:36:12 +0200
categories: 
- financieel 
- koersen 
externe_link: "https://www.telegraaf.nl/financieel/3478765/lagere-opening-op-wall-street"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a2363204-64fb-11e9-b673-0255c322e81b.jpg"
---

<p class="intro">De aandelenbeurzen in New York staan maandag naar verwachting voor een lagere opening. Beleggers op Wall Street keren terug na het lange paasweekeinde. Maar ze moeten het doen zonder richtinggevend nieuws uit Europa, waar de beurzen op tweede paasdag nog gesloten zijn.</p> <p>Intussen lopen de spanningen tussen de Verenigde Staten en Iran duidelijk op, waardoor de olieprijzen in de lift zitten. De Amerikaanse regering wil bepaalde ontheffingen van de sancties met Iran niet verlengen. Nu mogen diverse landen, waaronder China, nog wel olie kopen in Iran maar die afspraken lopen begin mei af. Iran dreigt volgens Iraanse media daarnaast met het sluiten van de straat van Hormuz.</p><p>Vliegtuigbouwer Boeing weet de aandacht op zich gericht. Met de productie van de Boeing 787 Dreamliner bij een fabriek in North Charleston is mogelijk veel mis. The New York Times schreef over problemen met productie maar ook met het toezicht, die een potentieel risico vormen voor de veiligheid.</p><p>Tesla</p><p>Verder staat Tesla in de schijnwerpers. De maker van elektrische auto's onthult maandag op een bijeenkomst mogelijk zijn jongste vorderingen op het gebied van zelfrijdende auto's. Tesla meldde afgelopen weekend al het aantal bestuurders van het bedrijf terug te brengen van elf naar negen. Ook onderzoekt de maker van elektrische auto's een Chinese video waarop een auto van het merk uit het niets ontploft.</p><p>Bij Bed Bath &amp; Beyond vertrekken twee oprichters en vijf onafhankelijke bestuurders uit het bestuur. De winkelketen voor huishoudelijke artikelen gaat door een moeilijke periode en staat al een tijdje onder druk van activistische investeerders. Die drongen er onlangs op aan dat ook topman Steven Temares het veld zou ruimen. Maar Temares wil van geen wijken weten.</p><p>Halliburton</p><p>Oliedienstverlener Halliburton gaf een kijkje in de boeken. De Texaanse onderneming wist zijn winst in het eerste kwartaal stevig op te voeren. Ook fabrikant van verzorgingsproducten Kimberly-Clark kwam met cijfers. De maker van onder meer Huggies en Kleenex had afgelopen kwartaal last van ongunstige wisselkoerseffecten, maar op eigen kracht gingen de verkopen wel omhoog.</p><p>Wall Street sloot donderdag in aanloop naar het lange paasweekeinde licht hoger. De Dow-Jonesindex eindigde 0,4 procent in de plus op 26.559,54 punten. De brede S&amp;P 500 klom 0,2 procent tot 2905,03 punten en technologiegraadmeter Nasdaq won een fractie tot 7998,06 punten.</p>
