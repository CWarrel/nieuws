---
layout: post
title: "Formule 1 toe aan 1.000ste race: terug naar enkele memorabele momenten"
date: Thu, 11 Apr 2019 19:24:54 +0200
category: sport
externe_link: "https://nos.nl/l/2280017"
feature_image: "https://nos.nl/data/image/2019/04/11/542961/1008x567.jpg"
---

<p>In China vindt zondag de 1.000ste WK-race in de Formule 1-geschiedenis plaats. Het voormalig militair vliegveld Silverstone was bijna zeventig jaar geleden de plek waar de eerste wedstrijd voor het wereldkampioenschap werd verreden.</p>
<p>Dat gebeurde op zaterdag 13 mei 1950. Zelfs de Britse koning George VI en koningin Elizabeth bezochten het evenement, waar in totaal 150.000 toeschouwers op afkwamen.</p>
<p>Een terugblik in de tijd met enkele gedenkwaardige momenten uit de historie van 999 races in de koningsklasse van de autosport.</p>
<h2>Nederland</h2>
<p>Twee jaar na de invoering van het WK krijgt de Grand Prix van Nederland een plaats op de WK-kalender. Op 17 augustus 1952 wordt de race gereden op het circuit van Zandvoort. De Italiaan Alberto Ascari wint in zijn Ferrari, voor twee teamgenoten. Namens Nederland debuteren Jan Flinterman en Dries van der Lof in het WK van de Formule 1.</p>
<h2>4 augustus 1957: vijfde wereldtitel Juan Manuel Fangio</h2>
<p>De eerste jaren van de Formule 1 worden gedomineerd door de Argentijn Juan Manuel Fangio. Hij komt in 1947 naar Europa om te racen. Zijn eerste wereldtitel verovert Fangio in 1951. Daarna is hij de beste in 1954, 1955 en 1956. In 1957 volgt zijn vijfde en laatste wereldtitel.</p>
<p>Die titel viert de Argentijn bij de Grote Prijs van Duitsland, na een opmerkelijke race. Hij leidt comfortabel bij een pitstop, maar die gaat mis als een wielmoer van het rechterachterwiel wegrolt. Met grote achterstand keert hij terug op het circuit, waarna hij aan een succesvolle inhaalrace begint. In de slotronde verovert hij toch nog de koppositie.</p>
<p>Fangio stopt in 1958, na de Grand Prix van Frankrijk. Hij heeft dan 24 Grand Prixs op zijn naam geschreven. Fangio overlijdt in 1995 op 84-jarige leeftijd.</p>
<p>Pas in 2003 wordt zijn reeks van vijf wereldtitels verbeterd door Michael Schumacher, die op 12 oktober 2003 in Japan aan de achtste plaats voldoende heeft voor zijn zesde wereldtitel.</p>
<h2>20 mei 1962: eerste WK-punt voor een Nederlandse coureur</h2>
<p>Nederland moet twaalf jaar wachten op het eerste WK-punt in de Formule 1. Vrijbuiter Carel Godin de Beaufort lukt het als eerste. Dat doet hij door op 20 mei 1962 in de Grand Prix van Nederland voor eigen publiek in een Porsche naar de zesde plaats te rijden.</p>
<p>Het levert de 'racende jonkheer', zoals zijn bijnaam luidt, één punt op voor het wereldkampioenschap. Graham Hill wint op Zandvoort, het is de eerste zege voor de Brit die dat seizoen en in 1964 de wereldtitel grijpt.</p>
<p>Godin de Beaufort is een opvallende figuur, vooral door zijn postuur: een lengte van bijna twee meter en een gewicht van ruim boven de 100 kilogram. Hij woont lange tijd op Kasteel Maarsbergen, dat nog steeds in bezit is van de familie.</p>
<p>De coureur is ook zeer goed bevriend met Ben Pon, momenteel de oudste nog levende Formule 1-coureur van Nederland. Godin de Beaufort komt in 1964 om het leven tijdens de training voor de Grand Prix van Duitsland op de Nürburgring.</p>
<h2>12 september 1976: rentree van zwaar verbrande Lauda in Italië</h2>
<p>Lauda heeft een jaar eerder zijn eerste wereldtitel veroverd. Hij lijkt in 1976 op weg naar zijn tweede, tot hij in de Grand Prix van Duitsland in de vangrail belandt en zijn bolide in brand vliegt. De Oostenrijker dreigt levend te verbranden in het wrak, maar wordt gered door vier collega's die stoppen: Arturo Merzario, Harald Ertl, Brett Lunger en Guy Edwards.</p>
<p>Lauda's loopbaan lijkt voorbij, maar zes weken later, bij de Grote Prijs van Italië, staat hij met zijn Ferrari weer aan de start. Met het hoofd flink in het verband rijdt hij naar de vierde plaats. De Oostenrijker moet dat jaar de wereldtitel laten aan James Hunt met slechts een punt verschil.</p>
<p>In 1977 verovert Lauda zijn tweede wereldtitel. Hij stopt in 1979, maar keert in 1982 terug. In 1984 volgt voor McLaren zijn derde wereldtitel.</p>
<h2>25 augustus 1985: Niki Lauda wint laatste Grand Prix van Nederland</h2>
<p>De toenmalige Formule 1-baas Bernie Ecclestone zet een streep door de Grand Prix van Nederland. De Brit is klaar met de financiële problemen en de gebrekkige faciliteiten van het circuit. De Formule 1 in Nederland lijdt elk jaar zwaar verlies en Ecclestone betaalt de laatste edities uit eigen zak.</p>
<p>Op 25 augustus wint de getekende Niki Lauda de laatste F1-race op Zandvoort. Het podium is geweldig: 1. Lauda, 2. Alain Prost, 3. Ayrton Senna. De drie zijn goed voor tien wereldtitels in de Formule 1.</p>
<p>Het is ook de laatste GP-zege die Lauda destijds boekt. Huub Rothengatter is dan de laatste Nederlander die een Formule 1-race in Nederland rijdt. Hij wordt niet geklasseerd.</p>
<p>Bij de uiteindelijk dertig afleveringen van de Grand Prix van Nederland zijn twee coureurs om het leven gekomen. Op 21 juni 1970 wordt de wagen van de Brit Piers Courage onbestuurbaar en belandt in een duin. Een van de voorwielen breekt af en raakt Courage, vervolgens vliegt de wagen in brand. </p>
<p>In 1973 laat de jonge Britse coureur Roger Williamson het leven op Zandvoort. Hij verbrandt levend in zijn bolide. De brandweer is na zijn crash nergens te bekennen.</p>
<h2>1 mei 1994: gitzwart Formule 1-weekeinde op circuit van Imola</h2>
<p>De Grand Prix van San Marino in 1994 op het circuit van Imola is een gitzwarte bladzijde in de geschiedenis van de Formule 1. In de eerste trainingssessie op 29 april ontsnapt Rubens Barrichello na een zware crash aan de dood. Een dag later komt de Oostenrijker Roland Ratzenberger om het leven bij een crash. Daarmee is de ellende echter nog niet voorbij.</p>
<p>Op zondag 1 mei staat de tijd in de zevende ronde even stil. Drievoudig wereldkampioen Ayrton Senna, een van de meest uitzonderlijke coureurs uit de Formule 1-geschiedenis, verliest het leven als zijn Williams-bolide zich in een muur boort. De race wordt afgemaakt. Michael Schumacher wint de grand prix. de dood van Senna maakt een enorme indruk, wereldwijd.</p>
<h2>14 augustus 1994: Jos Verstappen eerste Nederlander op het podium en een fikse brand</h2>
<p>Met hulp van winnaar en teamgenoot Michael Schumacher noteert Jos Verstappen in 1994 de eerste podiumplaats van een Nederlander ooit in de Formule 1. De Limburger, slechts twaalfde in de kwalificatie, wordt derde op de Hungaroring in Hongarije. Verstappen rijdt dat seizoen bij Benetton.</p>
<p>Verstappen is gecontracteerd als test- en reserverijder, maar nadat JJ Lehto een nekwervel breekt, mag hij als tweede rijder achter Michael Schumacher aan de slag.</p>
<p>In Brazilië maakt hij zijn debuut. Verstappen wordt daar door Eddie Irvine geraakt, slaat over de kop maar komt er zonder noemenswaardige kleerscheuren vanaf.</p>
<p>Helemaal mis gaat het dat jaar bij een pitstop tijdens de Grand Prix van Duitsland op Hockenheim. Bij het bijtanken vliegt Verstappens bolide in brand. De Nederlander loopt brandwonden op aan de neus. Daarna volgt de succesvolle race in Hongarije.</p>
<h2>29 augustus 2004: zevende wereldtitel Michael Schumacher in België</h2>
<p>Na 1994, 1995, 2000, 2001, 2002 en 2003 verovert Michael Schumacher voor de zevende keer de wereldtitel in de Formule 1. Een onovertroffen aantal.</p>
<p>De Duitser is na de veertiende race van het seizoen, bij de Grand Prix van België, zeker van de titel. Kimi Räikkönen (McLaren-Mercedes) wint op Spa-Francorchamps, Schumacher (Ferrari) finisht als tweede, teamgenoot Rubens Barrichello wordt derde.</p>
<p>De titel in België is speciaal voor Schumacher. Hij reed op het circuit van Spa-Francorchamps ooit zijn eerste race in de Formule 1 en boekt er in 1992 ook zijn eerste van in totaal 91 GP-zeges.</p>
<p>Schumacher wint vijf van zijn zeven titels met Ferrari, het succesvolste team in de geschiedenis van de Formule 1 met 235 GP-zeges. Wie echter naar de laatste 99 verreden GP's kijkt, ziet dat de dominantie van Mercedes enorm is met 75 overwinningen, tegen slechts veertien voor Ferrari en tien voor Red Bull.</p>
<h2>2 november 2008: eerste wereldtitel Hamilton, drama Massa</h2>
<p>Lewis Hamilton begint het seizoen in Australië met een zege. Op 2 november 2008 is zijn eerste wereldtitel op 23-jarige leeftijd een feit. Het WK wordt pas in de laatste race in Brazilië beslist. Door een flinke regenbui in de slotfase lijkt de Brit de titel ook nog te verspelen.</p>
<p>Sebastian Vettel heeft Hamilton ingehaald en ligt zesde. Daarmee zou hij op 97 punten komen. Felipe Massa gaat aan de leiding in de race en zal bij winst ook op 97 punten komen. De Braziliaan grijpt in dat geval voor eigen publiek de wereldtitel, omdat hij meer zeges achter zijn naam heeft staan.</p>
<p>Hamilton lukt het echter in de laatste ronde Timo Glock te passeren. De uiteindelijk vijfde plaats brengt Hamilton op 98 punten, Massa is de klos. De Braziliaan waant zich wel een aantal seconden wereldkampioen, tot hij over de radio hoort dat Hamilton alsnog vijfde is geworden en de titel pakt.</p>
<h2>15 mei 2016: Verstappen schrijft historie met eerste Nederlandse GP-zege</h2>
<p>Op 15 mei 2016 brengt Max Verstappen Nederland in extase. Hij wordt de jongste winnaar van een Formule 1-race ooit. In een bloedstollende race blijft hij bij de Grand Prix van Spanje bij Barcelona de Fin Kimi Räikkönen voor.</p>
<p>De GP begint al spectaculair met een crash tussen de Mercedessen van Lewis Hamilton en Nico Rosberg.</p>
<p>Winnaar Verstappen was een jaar eerder al de jongste coureur aan de start van een Formule 1-race.</p>
