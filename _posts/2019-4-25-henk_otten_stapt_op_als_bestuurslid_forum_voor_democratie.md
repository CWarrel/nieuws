---
layout: post
title: "Henk Otten stapt op als bestuurslid Forum voor Democratie"
date: Thu, 25 Apr 2019 20:16:07 +0200
category: politiek
externe_link: "https://nos.nl/l/2282056"
feature_image: "https://nos.nl/data/image/2019/04/25/546022/1008x567.jpg"
---

<p>Henk Otten stapt per direct op als bestuurslid van Forum voor Democratie. De beoogde fractievoorzitter in de Eerste Kamer laat dat op Twitter weten.</p>
<p>"Onthutsend om te zien hoe mijn mede-oprichters Baudet en Rooken karaktermoord op mij plegen" schrijft Otten. "In het partijbelang treed ik per direct terug als bestuurslid van Forum voor Democratie. Ik zal op het juiste moment uitgebreid ingaan op de gehele gang van zaken."</p>
<p>"Als je dit zo leest dan heb je niet het idee dat dit een conflict is dat nog bijgelegd kan worden", aldus politiek verslaggever Ron Fresen.</p>
<p>Het bestuur deed vanmiddag een openlijke oproep aan Otten om uit het partijbestuur te stappen. De partij vindt dat hij "een greep in de kas" heeft gedaan door zichzelf een bedrag van 30.250 euro uit te keren, waardoor een "ernstige vertrouwensbreuk" is ontstaan. "Vasthouden aan een plek binnen het bestuur waarin het vertrouwen is opgezegd, is een doodlopende weg", staat in een persbericht op de website van de partij.</p>
<p>Otten bevestigde de betaling tegenover NRC en zei dat het om een "vergoeding voor bovenmatige uren" ging die hij maakte voor onder meer de fondsenwerving van Forum voor Democratie en voor ledenwerving. Hij heeft het bedrag terugbetaald.</p>
<p>De afgelopen dagen kwam het conflict tussen partijleider Baudet en zijn voormalige rechterhand steeds openlijker naar buiten. Zaterdag uitte Otten harde kritiek op de in zijn ogen te rechtse koers van Baudet.</p>
<p>De dagen erna moest Otten eerst vertrekken als penningmeester en de dag erop als medewerker van de Tweede Kamerfractie. Nu geeft hij op aandrang van de partijleiding dus ook zijn lidmaatschap van het partijbestuur op.</p>
<p>Thierry Baudet heeft nog niet gereageerd op het besluit van Otten. Hij was vandaag ziek en niet in de Kamer. Tweede Kamerlid Hiddema voerde het woord. Die zei het "doodzonde" te vinden dat hij "Otten in zijn naaste omgeving moet missen" vanwege dit "geldakkefietje".</p>
<p>Maar, zo stelde Hiddema ook, zulke geldzaken blijven "kleven". De zaak heeft ook volgens hem tot een "vertrouwensbreuk" binnen het bestuur geleid.</p>
<p>Het is volgens Hiddema aan Otten of hij nog de Eerste Kamer in wil voor Forum voor Democratie of dat hij die kandidatuur intrekt.</p>
