---
layout: post
title: "Van Persie slaat aanbod voor afscheidsduel af"
date: Sun, 21 Apr 2019 00:18:03 +0200
category: sport
externe_link: "https://www.telegraaf.nl/sport/3475353/van-persie-slaat-aanbod-voor-afscheidsduel-af"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2a726f72-63ba-11e9-ab1a-0218eaf05005.jpg"
---

<p class="intro">Robin van Persie heeft het aanbod van Feyenoord om een afscheidswedstrijd voor hem te organiseren afgeslagen. De 35-jarige Rotterdammer kiest ervoor om tijdens de laatste competitiewedstrijd voor eigen publiek, op zondag 12 mei tegen ADO Den Haag, afscheid te nemen van de fans.</p> <p>,,Feyenoord heeft me een afscheidswedstrijd aangeboden. Hoewel ik dat een heel mooi gebaar vind, ga ik het niet doen'', zei Van Persie na de zege op AZ (2-1). ,,Zoiets moet bij je passen.''</p><p>De topschutter aller tijden van Oranje heeft vrienden, familie, voormalige (jeugd-)trainers en tal van andere oude bekenden uitgenodigd voor het duel met ADO in De Kuip. ,,Eerst die wedstrijd spelen en daarna ergens met z'n allen lekker dineren, dat is het idee.''</p><p>Omdat de KNVB de voorlaatste speelronde heeft verplaatst naar woensdag 15 mei, om zo Ajax meer rust te geven in het drukke programma met de bekerfinale en de halve finales in de Champions League, is 'ADO-thuis' echter niet meer de laatste wedstrijd van het seizoen. Dat is nu de uitwedstrijd tegen Fortuna Sittard geworden.</p><p>,,Toen ik het programma er een paar weken geleden bij pakte, dacht ik: mooi, we eindigen thuis tegen ADO. Maar dat is nu veranderd. Ik heb daar een duidelijke mening over, maar die doet er niet toe. Het is toch al besloten'', zei Van Persie, die tegen AZ de winnende treffer maakte. ,,Ik ben blij dat we nu zo goed als zeker derde worden. Want op de play-offs zit niemand hier bij Feyenoord te wachten.''</p>
