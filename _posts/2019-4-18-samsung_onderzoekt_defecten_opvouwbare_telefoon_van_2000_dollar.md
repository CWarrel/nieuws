---
layout: post
title: "Samsung onderzoekt defecten opvouwbare telefoon van 2000 dollar"
date: Thu, 18 Apr 2019 11:45:20 +0200
category: nieuws
externe_link: "https://nos.nl/l/2280995"
feature_image: "https://nos.nl/data/image/2019/02/26/533419/1008x567.jpg"
---

<p>Twee dagen nadat techjournalist Dieter Bohn zijn recensie-exemplaar van de Samsung Galaxy Fold had ontvangen, zat er een defect in het scherm van de nieuwe telefoon. En hij is niet de enige die problemen heeft. Samsung gaat de toestellen onderzoeken.</p>
<p>Wat er precies mis is bij het toestel van Bohn, is onduidelijk. Hij schrijft dat er een uitsteeksel zit in het scherm, dat er uiteindelijk voor zorgde dat er iets kapot ging het in OLED-scherm, waardoor er lijnen in ontstonden.</p>
<h2>Telefoon van de toekomst</h2>
<p>Het is een pikante zaak. De Fold is Samsungs eerste opvouwbare toestel en daarmee een belangrijk onderdeel van de toekomststrategie van het Zuid-Koreaanse bedrijf. Het apparaat werd in februari gepresenteerd aan de pers en vervolgens op telecombeurs MWC getoond.</p>
<p>Normaal gesproken kunnen journalisten het apparaat dan ook direct al even vasthouden, waarna ze een eigen recensie-exemplaar krijgen. Dat gebeurde nu niet. Pas deze week kregen ze hun eigen Fold. Op maandag publiceerde Bohn zijn 'hands-on' artikel en gisteravond - twee dagen later - ontdekte hij een defect in het scherm.</p>
<h2>Meerdere problemen</h2>
<p>Een collega-journalist van CNBC, Steve Kovach, signaleerde een ander defect, óók aan het scherm. En een journalist van Bloomberg had een laagje van het scherm afgehaald - dat eruit zag als een screenprotector - maar die had niet verwijderd mogen worden. Een bekende YouTuber die gadgets recenseert had dit ook gedaan.</p>
<p>Over dit laatste zegt Samsung dat het laagje inderdaad onderdeel is van de telefoon, bedoeld om het scherm te beschermen tegen krassen. "Dit verwijderen kan leiden tot schade. We zullen ervoor zorgen dat dit voor consumenten duidelijk is."</p>
<p>Het apparaat is vanaf volgende week vrijdag te bestellen en een week later ook in de winkel te koop. Een woordvoerder van Samsung Nederland zegt dat de toestellen die aan techjournalisten zijn gegeven twee maanden oud zijn. "De apparaten die straks te koop zijn, zijn nieuwer."</p>
<h2>Debacle Note 7</h2>
<p>Hoe groot het probleem is, is op dit moment onduidelijk. Wat wel vaststaat is dat deze zaak nauwlettend zal worden gevolgd. Het debacle met de batterij van de Galaxy Note 7 - in het najaar van 2016 - ligt nog vers in het geheugen. Door productiefouten en tijdsdruk kon die batterij in brand vliegen. Uiteindelijk besloot Samsung het toestel uit de handel te halen.</p>
