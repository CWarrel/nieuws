---
layout: post
title: "Arsenal met de nodige moeite voorbij Watford"
date: Mon, 15 Apr 2019 23:22:07 +0200
category: sport
externe_link: "https://nos.nl/l/2280657"
feature_image: "https://nos.nl/data/image/2019/04/15/543964/1008x567.jpg"
---

<p>Het kostte de nodige moeite, maar Arsenal heeft dankzij een 1-0 zege bij Watford de felbegeerde vierde plaats in de Premier League veroverd.</p>
<p>In het vermakelijke duel kreeg Arsenal de nodige hulp van de tegenstander. Dat lag niet alleen aan enkele gemiste kansen van Watford, maar ook in het geblunder van doelman Ben Foster bij de enige goal van de wedstrijd.</p>
<p>De ervaren keeper schoot de bal vlak voor zijn goal tegen de aanstormende Arsenal-aanvaller Pierre-Emerick Aubameyang aan, die tot zijn grote vreugde de bal vervolgens in het doel zag verdwijnen.</p>
<h2>Rood, paal en lat</h2>
<p>Een minuut later moest Watford verder met een man minder, omdat Troy Deeney rood kreeg vanwege een elleboogstoot.</p>
<p>Toch waren de grootste mogelijkheden in het vervolg voor Watford. Doelman Bernd Leno en het aluminium stonden echter steeds de gelijkmaker in de weg.</p>
<p>Door de benauwde zege staat Arsenal op de ranglijst weer nipt boven Chelsea, dat zondag onderuit ging bij Liverpool.</p>
