---
layout: post
title: "'De politiek moet stappen nemen om de vaccinatiegraad te verhogen'"
date: Sun, 14 Apr 2019 22:25:41 +0200
category: nieuws
externe_link: "https://nos.nl/l/2280502"
feature_image: "https://nos.nl/data/image/2019/04/01/540881/1008x567.jpg"
---

<p>De mazelen zijn terug van weggeweest. Wereldwijd worden besmettingen gemeld, zoals in Den Haag, New York en in Duitsland. Het stelt overheden en kinderdagverblijven voor nieuwe dilemma's.</p>
<h2>Vaccinatieplicht in Nederland</h2>
<p>In Nederland gaat de discussie er vooral over of kinderdagverblijven wel of niet kinderen mogen weigeren, en niet zozeer over een vaccinatieplicht. "Je wilt altijd het liefst dat de ouders hun kind zonder plicht vaccineren", zegt Roland Pierik, hoofddocent rechtsfilosofie aan de Universiteit van Amsterdam en lid van de vaccinatiecommissie. Toch ziet Pierik een rol voor de overheid: "De politiek moet stappen nemen om de vaccinatiegraad te verhogen."</p>
<p>Meer dan honderd kinderdagverblijven, verspreid over heel Nederland, zeggen dat het hun beleid is om niet-gevaccineerde kinderen te weigeren blijkt uit een rondvraag van de NOS. Het weigeren van niet-gevaccineerde kinderen is in Nederland in principe niet toegestaan.</p>
<p>Pierik: "Je kunt een kind pas vaccineren tegen mazelen na 14 maanden. De ouders die nog niet de mogelijkheid hebben om hun kind te vaccineren, omdat het kind bijvoorbeeld te jong is, willen wel weten dat hun kind veilig is op de opvang en niet wordt besmet."</p>
<p>Pierik pleit daarom voor een vaccinatieverplichting voor kinderen die naar de kinderopvang moeten. Een kind mag dan alleen naar de kinderopvang als het gevaccineerd is. "Dan stel je het verplicht, maar als ouders het echt niet willen, dan kunnen ze nog wel kiezen om het niet te doen, ten koste van iets anders. Als een overheid in vrijheid ingrijpt moet dat proportioneel zijn", aldus Pierik.</p>
<h2>Mazelen in Duitsland</h2>
<p>In Duitsland wordt volop gediscussieerd over de kwestie, maar de politiek wil niet wachten. In de deelstaat Brandenburg heeft het parlement afgelopen donderdag besloten tot een verplichting van inenting op alle kinderdagverblijven.</p>
<p>Ook de minister van Volksgezondheid van deelstaat Noordrijn-Westfalen, Karl-Josef Laumann, wil actie: "We kunnen de bevolking niet helemaal beschermen omdat we de laatste vijf à zes procent niet kunnen bereiken. Ik geloof niet dat dat met voorlichting wel gaat gebeuren, dat hebben we nu zo'n tien tot vijftien jaar lang gedaan met geldverslindende campagnes. Op deze manier lukt het niet."</p>
<h2>95 procent</h2>
<p>Dat de mazelen oprukken ziet ook de Wereldgezondheidsorganisatie. Over de hele wereld werden vorig jaar ruim 325.000 gevallen gemeld. Naar schatting 70.000 mensen overleefden het niet. In Europa woekert de mazelenepidemie met bijna 83.000 patiënten en vorig jaar 42 doden. In Slowakije, Tsjechië en Polen lijkt zelfs sprake van een epidemie.</p>
<p>Voor een werkzame bescherming moet minstens 95 procent van de bevolking zijn ingeënt, in Duitsland is dat lager, maar óók in Nederland.</p>
