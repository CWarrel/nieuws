---
layout: post
title: "ARD: Duitse schaatser was klant van bloeddopingdokter Schmidt"
date: Sun, 24 Mar 2019 19:13:20 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/Nkd1FqhIqKo/2277430"
feature_image: "https://nos.nl/data/image/2018/02/09/449944/1008x567.jpg"
---

<p>Een Duitse schaatser zou volgens de dopingredactie van de Duitse tv-zender ARD in aanloop naar én tijdens de Olympische Spelen van 2018 in Pyeongchang bloeddoping hebben gebruikt. De bewuste schaatser was klant van dopingarts Mark Schmidt uit Erfurt, die de spil vormt in een dopingschandaal dat recent aan het licht is gebracht.</p>
<p>Het nieuws van de Duitse schaatser is via Twitter naar buiten gebracht door ARD-journalist Hajo Seppelt. Eerder deze week werd tijdens een persconferentie van het Duitse OM bekendgemaakt dat bij het Erfurtse dopingschandaal ten minste 21 atleten uit 8 Europese landen betrokken zijn, waarbij vertakkingen zouden bestaan naar onder andere Hawaii en Zuid-Korea. De sporters die klant waren bij dokter Schmidt zouden afkomstig zijn uit vijf verschillende takken van sport.</p>
<h2>Op heterdaad</h2>
<p>Het Erfurtse dopingschandaal werd aan het rollen gebracht toen de Oostenrijkse politie vorige maand tijdens de wereldkampioenschappen noordse nummers in Seefeld een inval deed in hotels waar sporters verbleven. Daarbij werd één persoon, de langlaufer Max Hauke, op heterdaad betrapt tijdens het ondergaan van een bloedtransfusie. Omdat alle sporen naar de Duitse arts Mark Schmidt leiden, heeft naast de Oostenrijkse justitie ook de Duitse justitie een groot onderzoek geopend naar de zaak.</p>
<p>Seppelt geniet een grote naam als dopingexpert en researcher. Vooral door speurwerk van Seppelt werd in de voorbije jaren het Russisch dopingschandaal onthuld. Daarbij bleken Russische sporters jarenlang met behulp van een door de staat opgezet netwerk van verboden middelen te zijn voorzien.</p>
<p>In vervolg op Seppelts speurwerk openden het wereldantidopingagentschap WADA en het Internationaal Olympisch Comité een groot onderzoek naar de Russische sport. Nadat het bedrog onomstotelijk was vastgesteld kregen betrapte Russische sporters een startverbod opgelegd voor de Olympische Spelen van Rio 2016 (zomer) en Pyeongchang 2018 (winter).</p>
<p>In een korte video die Seppelt op Twitter heeft geplaatst, wordt letterlijk gezegd dat de betreffende Duitse schaatser zijn bloed meermalen zou hebben laten manipuleren. Of Mark Schmidt de naam van de schaatser ook heeft genoemd tijdens zijn verhoren door politie en justitie is niet bekend. Volgens de ARD is de naam van de schaatser al wel bekend bij het Duitse antidopingagentschap.</p>
<p>Ook zegt de ARD de bewuste schaatser telefonisch om een reactie te hebben gevraagd. De schaatser zou geen commentaar hebben willen geven.</p>
<h2>Ontsteld en geschokt</h2>
<p>De Duitse schaatsbond DESG heeft in een schriftelijke reactie laten weten 'ontsteld en geschokt' te zijn door het nieuws. De bond laat weten dat de zaak met alle beschikbare middelen moet worden onderzocht en zegt daarbij volledige medewerking toe aan de betreffende instanties. </p><img src="http://feeds.feedburner.com/~r/nossportschaatsen/~4/Nkd1FqhIqKo" height="1" width="1" alt=""/>
