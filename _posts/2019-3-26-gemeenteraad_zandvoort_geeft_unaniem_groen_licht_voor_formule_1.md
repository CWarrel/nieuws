---
layout: post
title: "Gemeenteraad Zandvoort geeft unaniem groen licht voor Formule 1"
date: Tue, 26 Mar 2019 23:29:23 +0100
categories: 
- sport 
- autosport 
externe_link: "https://nos.nl/l/2277743"
feature_image: "https://nos.nl/data/image/2019/03/16/537330/1008x567.jpg"
---

<p>De gemeenteraad van Zandvoort steunt unaniem de komst van de Formule 1 naar de badplaats. De raad is dinsdagavond akkoord gegaan met het voorstel om voor de komende vier jaar vier miljoen euro uit te trekken om het evenement binnen te halen.</p>
<p>Als er in 2020, 2021 en 2022 geen Dutch Grand Prix wordt verreden in Zandvoort, gaat de investering niet door.</p>
<p>Het college wil met de bijdrage onder meer het evenement optimaal bereikbaar maken en activiteiten rondom de Formule 1 mede bekostigen. Het bedrag wordt opgehaald door onder meer de toeristenbelasting te verhogen met 50 cent per overnachting.</p>
<h2>Ademen en uitstralen</h2>
<p>"Zandvoort gaat Formule 1 ademen en uitstralen. Dit is iets groots en iets moois waar we trots op kunnen zijn", zei verantwoordelijk wethouder Ellen Verheij-de Haas dinsdag. Zandvoort denkt dat de Formula One Managment Group (FOM) zeer binnenkort besluit of de Formule 1 weer naar Nederland komt.</p>
<p>De directie van het circuit streeft ernaar om van de Dutch Grand Prix het duurzaamste race-evenement ter wereld te maken. Omdat Zandvoort daar nog extra op gaat aandringen, ging ook GroenLinks akkoord met de investering. "Hoewel we beseffen dat de Formule 1 nooit echt duurzaam zal zijn."</p>
<p>Plaatsen als Bloemendaal en Heemstede maken zich zorgen over de verkeersdrukte die de Formule 1 zal veroorzaken. De wegen naar Zandvoort zitten nu op een mooie zomerdag al helemaal verstopt. Het verkeersplan waarvoor geld is uitgetrokken moet daar een einde aan maken.</p>
<p>Verheij-de Haas: "We kunnen de bereikbaarheid van Zandvoort nu samen met de regio structureel verbeteren. Als de Formule 1 niet doorgaat, hebben we dat in elk geval voor elkaar."</p>
