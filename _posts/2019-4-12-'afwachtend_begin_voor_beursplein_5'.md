---
layout: post
title: "'Afwachtend begin voor Beursplein 5'"
date: Fri, 12 Apr 2019 08:14:36 +0200
category: financieel
externe_link: "https://www.telegraaf.nl/financieel/3434521/afwachtend-begin-voor-beursplein-5"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0ae45372-5cfe-11e9-b673-0255c322e81b.jpg"
---

<p class="intro">De aandelenbeurs in Amsterdam lijkt vrijdag vrijwel vlak te beginnen. Ook de andere Europese beurzen zullen naar verwachting met kleine koersuitslagen openen. Beleggers kijken vooral uit naar de start van het cijferseizoen, dat in de Verenigde Staten wordt afgetrapt met de resultaten van de Amerikaanse banken JPMorgan Chase en Well Fargo.</p> <p>Op het Damrak kwam Fagron met een handelsupdate. De toeleverancier aan apotheken heeft de stijgende lijn van vorig jaar in de eerste maanden van dit jaar voortgezet. Vooral in Noord- en Zuid-Amerika zag het bedrijf de omzet stevig aandikken. Fagron rekent voor het hele jaar op verdere groei van de omzet en winstgevendheid.</p><p>Het Leidse biotechbedrijf Pharming zou het wettelijke verbod op publieksreclame voor geneesmiddelen aan zijn laars lappen. De kritiek is afkomstig van concurrent Shire, meldde Het Financieele Dagblad (FD). Om Pharming tot de orde te roepen, heeft Shire een rechtszaak aangespannen. De uitspraak volgt volgens het FD over vier weken.</p><p>Beursgang</p><p>Bij de hoofdfondsen noteren telecomconcern KPN en supermarktbedrijf Ahold Delhaize ex-dividend. In de MidKap geven de aandelen van maritiem dienstverlener SBM Offshore geen recht meer op het dividend over de voorafgaande periode.</p><p>Op het gebied van beursintroducties heeft Uber Technologies, het bedrijf achter de populaire taxi-app, zijn langverwachte aanvraag ingediend voor een notering aan de beurs in New York. Uber zou bij zijn beursgang mikken op een bedrijfswaarde van 90 miljard tot 100 miljard dollar. Naar verluidt zou het beursdebuut op 10 mei moeten plaatsvinden. Het zou gaan om een van de grootste beursgangen van een Amerikaans technologiebedrijf ooit.</p><p>Gemengd</p><p>De Europese beurzen sloten donderdag gemengd. De AEX-index bleef vrijwel onveranderd op 561,83 punten en de MidKap steeg 0,7 procent tot 808,51 punten. Parijs klom 0,7 procent en Frankfurt won 0,3 procent. Londen ging een fractie omlaag. Wall Street deed een stapje terug. De Dow-Jonesindex daalde 0,1 procent tot 26.143,05 punten. De brede S&amp;P 500 bleef vlak en technologiebeurs Nasdaq verloor 0,2 procent.</p><p>De euro was 1,1284 dollar waard, tegen 1,1262 dollar een dag eerder. Een vat Amerikaanse olie steeg 0,4 procent in prijs tot 63,83 dollar. Brentolie kostte 0,3 procent meer en werd verhandeld voor 71,07 dollar per vat.</p>
