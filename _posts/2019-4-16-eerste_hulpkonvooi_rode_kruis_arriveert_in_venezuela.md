---
layout: post
title: "Eerste hulpkonvooi Rode Kruis arriveert in Venezuela"
date: Tue, 16 Apr 2019 20:28:03 +0200
category: nieuws
externe_link: "https://nos.nl/l/2280792"
feature_image: "https://nos.nl/data/image/2019/04/16/544174/1008x567.jpg"
---

<p>Het Rode Kruis heeft voor het eerst sinds het uitbreken van de crisis in Venezuela humanitaire goederen geleverd aan het noodlijdende land. Een hulpkonvooi met geneesmiddelen en andere medische benodigdheden kwam vanmiddag aan op de luchthaven van Caracas.</p>
<p>Ook stuurde de hulporganisatie veertien generatoren, om de voortdurende stroomstoringen te kunnen opvangen. Vanaf de luchthaven zijn de spullen naar ziekenhuizen gebracht.</p>
<p>De Venezolaanse president Maduro hield de hulp lange tijd af, omdat er volgens hem geen sprake is van een humanitaire crisis in zijn land. Dat zou slechts propaganda van de oppositie zijn.</p>
<p>Onlangs maakte hij opeens bekend dat hij een overeenkomst had gesloten met het Rode Kruis. De oppositie kraaide daarover vandaag victorie, maar volgens de minister van Gezondheid is er niets bijzonders gebeurd. "We hebben altijd gezegd dat als de goederen in overleg met de regering worden geleverd, Venezuela geen enkel probleem heeft met het ontvangen ervan."</p>
<p>Venezuela kampt al jaren met een ernstige economische crisis en hyperinflatie. Er zijn tekorten aan eerste levensbehoeften en medicijnen. Miljoenen Venezolanen zijn de afgelopen jaren hun land ontvlucht.</p>
