---
layout: post
title: "Kristoff verrast favorieten en wint Gent-Wevelgem"
date: Sun, 31 Mar 2019 16:59:10 +0200
categories: 
- sport 
- wielrennen 
externe_link: "https://nos.nl/l/2278424"
feature_image: "https://nos.nl/data/image/2019/03/31/540624/1008x567.jpg"
---

<p>Wielrenner Alexander Kristoff heeft een buitengewoon fraaie editie van Gent-Wevelgem gewonnen. De Noor, in 2015 winnaar van de Ronde van Vlaanderen, was de beste in de sprint na een koers die door waaiervorming van begin tot eind interessant was.</p>
<p>Een moordend tempo en stevige wind zorgden er al vroeg in de koers voor dat het peloton onder impuls van Jumbo-Visma op een lint getrokken werd.</p>
<p>Daardoor ontstond een vorstelijke kopgroep van twintig renners, waarin veel favorieten waren vertegenwoordigd. Alleen Greg Van Avermaet, Oliver Naesen en de Deceuninck-renners (Elia Viviani en Zdenek Stybar) ontbraken.</p>
<p>Jumbo-Visma was met Wout van Aert, Maarten Wynants, Mike Teunissen, Danny van Poppel en Taco van der Hoorn met vijf man vertegenwoordigd, maar raakte twee pionnen kwijt door pech. Van Poppel reed lek en Van der Hoorn besloot op hem te wachten.</p>
<p>Vijf Nederlanders wisten zich voorin te handhaven. Behalve Teunissen waren dat Niki Terpstra, Mathieu van der Poel, Jan-Willem van Schip (wereldkampioen baanwielrennen) en Cees Bol (de winnaar van Nokere Koerse).</p>
<p>De kopgroep slonk gestaag op de Vlaamse hellingen en op een kleine 70 kilometer van de streep gingen Mike Teunissen, Peter Sagan, Edward Theuns en Matteo Trentin ervandoor. Later sloot Luke Rowe zich bij hen aan.</p>
<h2>Veldrijders in de aanval</h2>
<p>Mathieu van der Poel en Wout van Aert waren de hele dag sterk in de kop van de wedstrijd en lieten dat op de laatste beklimmingen van de Baneberg en de Kemmelberg ook zien.</p>
<p>Nadat het peloton zich weer bij hen had aangesloten, vielen de wereldtoppers in het veldrijden allebei aan. Ze kwamen echter niet weg.</p>
<p>Sprinter Kristoff vreesde de Kemmelberg en zorgde ervoor dat hij voor die tijd al wat voorsprong had. Zijn plan slaagde, al werd hij kort na de Kemmelberg gegrepen door eerst Van Aert en Stybar en daarna de rest van de achtervolgers.</p>
<h2>Late aanvallen</h2>
<p>Een kleine 20 kilometer van de meet werd ook het vijftal met Teunissen teruggepakt door het peloton, een groep van nog ruim twintig man. Daarin deed Deceuninck-Quickstep het meeste werk om sprinter Elia Viviani in een goede positie te brengen.</p>
<p>Verschillende renners probeerden in de slotkilometers een sprint te voorkomen, Een groep van vier, onder wie Sebastian Langeveld, leek daarin te slagen, maar in de slotkilometer werden zij bijgehaald.</p>
<h2>Kristoff maakt het af</h2>
<p>Kristoff werd niet tot de favorieten gerekend, maar won de sprint met twee fietslengtes voorsprong. John Degenkolb eindigde als tweede, Oliver Naesen werd derde. Van der Poel was op de vierde plaats de beste Nederlander, vlak voor Van Poppel.</p>
<p>De sprint van Viviani mislukte compleet. Hij werd klem gezet door Kristoffs ploeggenoot Gaviria en werd uiteindelijk 19de.</p>
