---
layout: post
title: "Festivalseizoen afgetrapt met Paaspop, goed weer voor 'ultiem festivalgevoel'"
date: Fri, 19 Apr 2019 21:05:24 +0200
category: nieuws
externe_link: "https://nos.nl/l/2281209"
feature_image: "https://nos.nl/data/image/2019/04/19/544805/1008x567.jpg"
---

<p>"Het is hopelijk het begin van veel goeds", zegt Davina Michelle als ze op Paaspop van het podium komt. Het festival in Schijndel, dat vanmiddag begon en tot zondag duurt, is traditioneel de aftrap van het festivalseizoen. Op iedere festivaldag worden 30.000 bezoekers verwacht.</p>
<p>Voor Michelle staan er dit festivalseizoen tientallen optredens door het hele land gepland. Het is voor de 23-jarige zangeres het eerste seizoen Ã¼berhaupt. "Ik wist van tevoren niet zo goed wat ik moest verwachten", zegt ze. "Maar toen ik het podium op liep voelde ik me echt almighty".</p>
<p>Voor Nielson is het festivalseizoen inmiddels wat bekender; hij gaat al zeven jaar van festival naar festival. "Fijn dat we weer begonnen zijn", zegt hij meteen na zijn optreden. De zanger heeft enorm uitgekeken naar dit moment. "De vibe is gewoon zo lekker. Natuurlijk is het optreden ontzettend vet, maar backstage, met al die artiesten, is het ook gewoon heel tof."</p>
<p>"Ik weet niet of dit van te voren een droom was", zegt Davina Michelle, "maar nu na mijn eerste optreden denk ik wel: wow, dit is heel vet". De afgelopen weken heeft ze eindeloos gerepeteerd met haar band. Ze heeft zich verder voorgenomen om het buiten de festivals rustig aan te doen. "Ik schreeuw nogal veel en als ik praat, praat ik ook hard. Om mijn stem te sparen, moet ik komende tijd gewoon af en toe mijn mond houden", lacht ze.</p>
<p>Ook voor Nielson is er veel te lachen, hij kreeg eerder dit jaar twee edisons, zijn lied IJskoud is een grote hit en hij schopte het in Wie is de mol tot de finale. "De roze wolk is groot, maar gelukkig ben ik afgelopen jaren ook wat rustiger geworden en probeer ik er nu van te genieten. En als ik dan hier op het podium sta en iedereen zingt IJskoud mee, dan denk ik 'dat is toch maar mooi weer gelukt'."</p>
<h2>'Ultiem festivalgevoel'</h2>
<p>Het ultieme festivalgevoel is voor beide artiesten eigenlijk een beetje hetzelfde: een gevoel van vrijheid. "Op het gras zitten, in het zonnetje met een drankje erbij, zonder naar de klok te kijken", zegt Michelle. "Oh, en elkaar kwijt raken natuurlijk. Dat hoort er ook echt bij".</p>
<p>Goed weer is voor Nielson ook belangrijk. "Buiten spelen geeft het ultieme festivalgevoel. Je speelt je grootste hit, iedereen zingt mee, steekt zijn biertje in lucht, de zon schijnt op je bakkes. Dan ben ik wel gelukkig hoor."</p>
