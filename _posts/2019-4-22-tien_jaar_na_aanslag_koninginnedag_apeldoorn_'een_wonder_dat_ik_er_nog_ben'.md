---
layout: post
title: "Tien jaar na aanslag Koninginnedag Apeldoorn: 'Een wonder dat ik er nog ben'"
date: Mon, 22 Apr 2019 17:49:38 +0200
category: nieuws
externe_link: "https://nos.nl/l/2281584"
feature_image: "https://nos.nl/data/image/2019/04/22/545394/1008x567.jpg"
---

<p>Ze heeft klachten als hoofdpijn en vergeetachtigheid. En als ze lang loopt, zeggen anderen dat haar been sleept. Maar verder gaat het naar omstandigheden goed met Senna Claassens. Ze was 8 jaar oud toen ze in Apeldoorn zwaargewond raakte bij de aanslag op Koninginnedag in 2009. "Anderen die met haar mee werden gesleurd, zijn er niet meer", vertelt haar moeder aan Omroep Gelderland.</p>
<p>Bovenstaande foto van Senna en de zwarte auto van Karst Tates stond destijds in alle kranten. Zelf weet ze weinig meer van die dag. "Ik kan me nog wel herinneren dat we ernaartoe zijn gegaan", vertelt ze tien jaar later.</p>
<p>Samen met de drumband waar haar moeder als vrijwilliger bij is aangesloten, is ze vanuit Tilburg naar Apeldoorn gekomen om een glimp op te vangen van de koninklijke familie. De kinderen mogen vooraan staan, zodat ze alles goed zien. Senna heeft een roze fototoestel bij zich. "Vanaf dat moment weet ik helemaal niks meer."</p>
<p>Het ene moment staat Senna nog te lachen en te zwaaien. Dan hoort haar moeder Miranda een doffe klap. In een flits ziet ze een auto voorbijrijden. Miranda ziet eerst de geschrokken reactie van de koninklijke familie. En dan ziet ze haar dochter roerloos op de grond liggen.</p>
<p>Senna is door de auto als een pop de lucht in geslingerd en hard op het asfalt terechtgekomen. Ze wordt met spoed naar het ziekenhuis gebracht. Daar wordt ze na drie dagen wakker. Ze heeft haar linker scheen- en kuitbeen gebroken, net als haar rechter sleutelbeen. Ook heeft ze een scheur in haar schedel en een hersenschudding.</p>
<p>Op een aantal lichte lichamelijke problemen na gaat het nu, tien jaar later, goed met Senna. "Artsen zeggen dat ze een beschermengel heeft gehad", vertelt haar moeder. "Want al diegenen die samen met haar meegesleurd zijn, die zijn er allemaal niet meer." Senna noemt het zelf een wonder dat ze er nog is.</p>
<p>Inmiddels is ze 18 en krijgt ze rijles, iets waar ze lang tegenop zag. "Ik stapte in en m'n rijinstructeur zei: je moet spelen met de koppeling en het gaspedaal", vertelt Senna. "Maar ik zie het niet als speelgoed. Ik zie het als een moordwapen. Ja, dat is wel lastig."</p>
