---
layout: post
title: "GGD: mazelen docent Zoetermeer waarschijnlijk iets anders"
date: Mon, 15 Apr 2019 11:36:58 +0200
category: nieuws
externe_link: "https://nos.nl/l/2280555"
feature_image: "https://nos.nl/data/image/2019/04/15/543809/1008x567.jpg"
---

<p>Het lijkt er sterk op dat een docent van een middelbare school in Zoetermeer toch geen mazelen heeft, zoals de onderwijsinstelling eerder meldde. De GGD Haaglanden heeft sterke twijfels en zegt dat de leraar hoogstwaarschijnlijk iets anders heeft. De school is al urenlang onbereikbaar voor commentaar. </p>
<p>Het Oranje Nassau College Parkdreef schreef in een brief aan ouders en leerlingen dat een van de docenten mazelen heeft. Hoe docent en school tot die diagnose zijn gekomen, is niet bekend.</p>
<p>GGD Haaglanden laat weten dat de school erg voortvarend is geweest met het bericht. "Dit is naar buiten gebracht zonder dat er contact is geweest met een huisarts. Niet elk vlekje is mazelen. Op basis van de klachten van de patiënt is er slechts sprake van een zeer lichte verdenking." De GGD gaat de patiënt onderzoeken om de juiste diagnose te stellen, meldt Omroep West.</p>
<h2>'In bespreking'</h2>
<p>Het schoolbestuur heeft nog niet gereageerd op de GGD en is volgens een medewerker "in bespreking".</p>
<p>Bij het RIVM staat de teller dit jaar tot nu toe op achttien bevestigde gevallen van mazelen. Over heel vorig jaar waren dat er 24. De toename komt doordat er in landen als Roemenië, Italië en Frankrijk uitbraken van mazelen zijn.</p>
<p> </p>
