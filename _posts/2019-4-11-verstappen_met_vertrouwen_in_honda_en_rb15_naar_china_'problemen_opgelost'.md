---
layout: post
title: "Verstappen met vertrouwen in Honda en RB15 naar China: 'Problemen opgelost'"
date: Thu, 11 Apr 2019 17:03:12 +0200
category: sport
externe_link: "https://nos.nl/l/2279996"
feature_image: "https://nos.nl/data/image/2019/04/11/542926/1008x567.jpg"
---

<p>Max Verstappen heeft in aanloop naar de Grand Prix in China zich andermaal zeer positief uitgelaten over de samenwerking met motorleverancier Honda. De uitlatingen van de Red Bull-coureur staan in schril contrast met de enorme kritiek die hij vorig seizoen nog had op de Renault-motoren.</p>
<p>"We hebben niets te klagen. Honda heeft tot nu toe geleverd wat ze hebben beloofd. Het is heel professioneel", aldus Verstappen, die met een derde en vierde plaats in respectievelijk AustraliÃ« en Bahrein een naar eigen zeggen bemoedigende seizoensstart heeft beleefd.</p>
<p>De 21-jarige Limburger verwacht ook dat de problematiek met zijn Red Bull - in Bahrein waren er problemen met de afstelling van de RB15 - zijn verholpen.</p>
<p>"We hebben daar het hele weekend een fout gemaakt in de afstelling en dat heeft niet geholpen", legt de coureur uit op zijn eigen website.</p>
<h2>Geen groot drama</h2>
<p>"Zondagavond na de race in Bahrein kwamen we er al achter wat het probleem was en tijdens mijn testdag daar was het alweer opgelost. Dat kan gebeuren, het is geen groot drama. Ik denk niet dat er iets fundamenteels verkeerd is."</p>
<p>"Er was gewoon iets fout gemonteerd", vervolgt Verstappen. "Iets wat je in de fabriek al monteert en waar je vervolgens het hele raceweekend niet meer aankomt. En zet je iets verkeerd, dan is het heel lastig een goede balans te vinden. Goed dat we het probleem gevonden hebben."</p>
<p>Verstappen hoopt tijdens de derde race van het seizoen het gat met Ferrari en Mercedes te verkleinen. Het circuit in Shanghai kenmerkt zich onder meer door een recht stuk van 1,2 kilometer, een deel op het circuit waar Red Bull nog snelheid tekortkomt ten opzichte van de twee concurrenten.</p>
<p>"Ferrari gaat enorm hard op het rechte stuk", weet Verstappen. "Als je dan, zoals wij, nog niet helemaal tevreden bent, wordt het lastig. Zeker in de kwalificatie zal het lastig worden, maar in de race denk ik dat het gat kleiner is."</p>
