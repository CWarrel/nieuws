---
layout: post
title: "VS heeft al interesse in Boekenweekgeschenk van Annejet van der Zijl"
date: Thu, 11 Apr 2019 18:05:13 +0200
category: cultuur
externe_link: "https://nos.nl/l/2280007"
feature_image: "https://nos.nl/data/image/2016/09/17/318235/1008x567.jpg"
---

<p>De Boekenweek van 2020 heeft nog geen thema, maar wel een schrijver: Annejet van der Zijl, bekend van boeken als Sonny Boy en De Amerikaanse Prinses, mag het Boekenweekgeschenk gaan schrijven. De Verenigde Staten hebben inmiddels ook al interesse getoond in het boek.</p>
<p>Van der Zijl weet al langer dan een jaar dat ze het boek mag schrijven, vertelt ze in het NPO Radio 1-programma Nieuws &amp; Co. "Ik ben al in een veel eerder stadium gevraagd. Ik wilde eerst research doen om te kijken of er wel een boek in zou zitten. Daardoor heb ik het ontzettend lang geheim moeten houden, dus ik ben heel blij dat ik het nu mag roeptoeteren."</p>
<p>Het boek gaat over een Amerikaans-Nederlandse liefdesgeschiedenis, in tijden van onderdrukking en slavernij in de 19de eeuw. "Ik wil het vertellen omdat ik het een mooi verhaal vind. Ik hoorde het een jaar of 6/7 geleden voor het eerst." Van der Zijl twijfelde eerst of het verhaal zich wel leende voor een boek. "Ik dacht: Amerika is ver weg. De 19de eeuw is ver weg. Maar toen waren er wat omstandigheden waardoor ik dacht, ik ga het toch proberen."</p>
<p>Een verschil met eerdere Boekenweekgeschenken is de leeftijd van de hoofdpersonen, vertelt Van der Zijl. "Waar in vorige boeken de hoofdpersonen tamelijk op leeftijd waren, is in dit boek de ene hoofdpersoon 18 en de andere 9. Ik zit wat meer in de jongerenhoek."</p>
<p>Het boek speelt zich deels af in de Verenigde Staten en deels in Nederland. De VS heeft dus al interesse getoond in het boek. "Het kan absoluut een probleem worden om onder de 100 (afgesproken, red.) pagina's te blijven. Dan denk ik dat ik later, misschien ook wel in Amerika zelf, met een extented version kom."</p>
<p>De uitbreiding is vooral afhankelijk van de hoeveelheid informatie die de schrijfster nog gaat vinden. "Als er heel veel bij komt, kan ik het me voorstellen dat ik het nog wel een keer uitbreid. Wie weet komt het in de VS wel in een andere versie uit, mijn redacteur daar wil het ook heel graag hebben."</p>
<p>Het is niet de eerste keer dat er aandacht is voor een boek van Van der Zijl in Amerika. De Amerikaanse Prinses werd al eerder in de VS uitgegeven en nu gaat ook Sonny Boy daar verschijnen. Maar te druk gaat het niet worden, zegt ze. "Ik hoef alleen maar af te wachten wat ermee gebeurt. Misschien een paar dagen naar New York voor vakantie."</p>
