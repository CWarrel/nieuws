---
layout: post
title: "Geen Giro voor Kelderman, maar vijf weken lang een nekbrace"
date: Fri, 05 Apr 2019 10:41:29 +0200
categories: 
- sport 
- wielrennen 
externe_link: "https://nos.nl/l/2279103"
feature_image: "https://nos.nl/data/image/2019/04/05/541607/1008x567.jpg"
---

<p>Wilco Kelderman kan niet starten in de Ronde van Italië, die op 11 mei van start gaat in Bologna. De renner van Team Sunweb heeft nog te veel last van de gevolgen van zijn valpartij in de Ronde van Catalonië.</p>
<p>Kelderman liep een gebroken sleutelbeen en een fractuur in een nekwervel op. Hij is dinsdag onder het mes gegaan en zal minstens vijf weken een nekbrace moeten dragen. "Dat wordt een hele uitdaging", verzucht hij in een persverklaring van Team Sunweb.</p>
<p>"Ik ben uiteraard erg teleurgesteld dat ik een groot deel van mijn seizoen moet missen, maar ik moet me beetje bij beetje richten op mijn herstel. Ik wil niet te ver vooruit kijken op dit moment", aldus Kelderman.</p>
<h2>Kelderman moeilijk te vervangen</h2>
<p>Ploegleider Aike Visbeek baalt ook enorm van het wegvallen van Kelderman. "We kunnen hem niet zo maar vervangen. Hij is een van de toprenners in het peloton."</p>
<p>Kelderman, die in 2014 als zevende in de Giro eindigde, moest dit jaar kopman Tom Dumoulin bijstaan in diens jacht op de eindzege in de Giro. Visbeek is er nog niet uit wie hem gaat vervangen.</p>
<p>Zou Sam Oomen naast de Tour de France ook de Giro kunnen rijden? Visbeek: "Er zijn een aantal namen en daar is Sam er een van. Ja, Nicholas Roche ook. Die keuze hebben we nog niet gemaakt. Eerst een goed plan maken, want het wordt drie weken strijden voor het klassement."</p>
