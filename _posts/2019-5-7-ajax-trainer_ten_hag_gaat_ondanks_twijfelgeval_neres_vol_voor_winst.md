---
layout: post
title: "Ajax-trainer Ten Hag gaat ondanks twijfelgeval Neres vol voor winst"
date: Tue, 07 May 2019 16:13:50 +0200
category: sport
externe_link: "https://nos.nl/l/2283601"
feature_image: "https://nos.nl/data/image/2019/04/10/542778/1008x567.jpg"
---

<p>Waar het bij tegenstander Tottenham Hotspur de laatste tijd vooral gaat over de vele blessuregevallen, lijkt Ajax met een fitte selectie toe te leven naar de return in de halve finales van de Champions League. Toch houdt trainer Erik ten Hag met betrekking tot één speler een slag om de arm: David Neres.</p>
<p>De Braziliaanse aanvaller, de laatste weken regelmatig een van de uitblinkers bij Ajax, hield aan de bekerfinale tegen Willem II wat last over. Op de training van dinsdagmiddag zal moeten blijken of Neres beschikbaar is.</p>
<p>Die training werd voorafgegaan door een persconferentie in de Johan Cruijff Arena. Volgens de perschef van Ajax was dit de 'misschien wel drukste Ajax-persconferentie ooit'.</p>
<p>Voor het oog van talloze journalisten en cameraploegen blikten Ten Hag en verdediger Daley Blind vooruit op de return tegen de Spurs. Het gaf maar weer eens aan wat er woensdagavond op het spel staat: Ajax staat op de drempel van de finale van de Champions League.</p>
<p>De 1-0-overwinning uit het heenduel in Londen betekent niet dat de Amsterdammers zich al rijk rekenen. Ondanks het feit dat een gelijkspel genoeg is, gaat de ploeg van Ten Hag voor de overwinning: "Wij moeten die wedstrijd winnen, daar gaan we voor. We zullen vooral van onszelf uitgaan. Het staat morgen gewoon weer 0-0. Een gelijkspel is niet genoeg. We willen winnen."</p>
<p>Ajax maakte in het heenduel vooral in de eerste helft veel indruk. Met bij vlagen prachtig spel kwam de ploeg via Donny van de Beek op 1-0. Na rust ging Ajax mee in het fysieke spel van de Spurs en kwam de ploeg meer onder druk te staan. Volgens Ten Hag is dat niet gek.</p>
<p>"Tegen ploegen uit de Premier League is de intensiteit iets anders. Dit team heeft wel het vermogen om zich aan te passen, om op een hoger niveau te gaan acteren. Morgen moeten we ook weer zo'n grens verleggen."</p>
<p>Grenzen verleggen, dat is wat Ajax eigenlijk al het hele seizoen doet in de Champions League. Ook nu leven de Amsterdammers zonder vrees toe naar de wedstrijd tegen de Engelsen.</p>
<p>Daley Blind is niet extra zenuwachtig nu er een plek in de eindstrijd op het spel staat. "Ook voor andere wedstrijden heb ik altijd gezonde spanning. Het zijn allemaal belangrijke wedstrijden en grote tegenstanders. Ik slaap goed de laatste tijd, dus vannacht ook."</p>
<p>Volgens Ten Hag is de wedstrijd van woensdag de grootste wedstrijd van Ajax ooit in de Arena. Dat er in Amsterdam volop met de ploeg wordt meegeleefd, doet de trainer goed. Maar garanties zijn er nooit. "De waarheid ligt nog steeds op het veld, we moeten het zelf doen."</p>
