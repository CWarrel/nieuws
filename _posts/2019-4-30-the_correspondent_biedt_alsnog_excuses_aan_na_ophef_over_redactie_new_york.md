---
layout: post
title: "The Correspondent biedt alsnog excuses aan na ophef over redactie New York"
date: Tue, 30 Apr 2019 22:31:55 +0200
category: buitenland
externe_link: "http://feeds.nos.nl/~r/nosnieuwsbuitenland/~3/9AlgNuTh5UE/2282755"
feature_image: "https://nos.nl/data/image/2019/04/30/547113/1008x567.jpg"
---

<p>The Correspondent, de Engelstalige editie van De Correspondent, heeft excuses aangeboden voor de miscommunicatie over de locatie van de redactie. Medewerkers en leden voelden zich bedrogen omdat de Engelstalige versie zich in Amsterdam gaat vestigen en niet in New York. Leden kunnen hun geld terugkrijgen.</p>
<p>De Correspondent heeft ruim 2,3 miljoen euro opgehaald voor een Engelstalige versie. De campagne werd gerund vanuit een kantoor in de stad New York. In eerste instantie was het plan om ook een nieuwsredactie te vestigen in de VS. Tijdens de geldinzameling is daarna niet meer expliciet gezegd dat ook Nederland een optie was.</p>
<p>Een Amerikaanse oud-medewerker van The Correspondent, Zainab Shah, zei tegen nieuwssite Nieman Lab dat het voelde als verraad dat de redactie niet in Amerika zou komen. "We hadden geld opgehaald onder valse voorwendselen." Ze had ook haar baan bij nieuwsorganisatie BuzzFeed niet opgegeven als ze had geweten dat er geen Amerikaans kantoor zou komen.</p>
<p>De Correspondent maakte in maart bekend dat de Engelstalige versie zich in Amsterdam zal vestigen. Dat riep bij onder anderen donateurs verbazing op. Als een van de redenen gaf oprichter Rob Wijnberg dat maar ongeveer 40 procent van de nieuwe leden uit Amerika komt. Wijnberg had het wel steeds over een mondiaal platform, en niet specifiek Amerikaans.</p>
<p>David Simon, maker van de HBO-series The Wire en The Deuce was ambassadeur van The Correspondent en is erg teleurgesteld. Hij zegt op Twitter dat hij het project steunde in de vooronderstelling dat het een Amerikaanse versie zou worden en niet een Engelstalige.</p>
<p>The Correspondent zegt nu "we screwed up", vrij vertaald "we hebben het verpest". In een verklaring op Twitter toont het platform begrip voor de kritiek. "Sommige medewerkers, ambassadeurs en leden voelen zich bedrogen, omdat ze hadden verwacht dat we ons zouden vestigen in de Verenigde Staten en we begrijpen goed waarom." De nieuwssite zegt dat het komt door miscommunicatie en het gebruik van woorden zoals "wereldwijd platform", wat mensen kunnen opvatten als op de "VS gefocust".</p>
<p>"Voor een site die focust op vertrouwen zijn dat grote fouten." The Correspondent zegt dat als mensen hun geld terug willen, dat dit mogelijk is. In het vervolg probeert de nieuwssite het vertrouwen terug te winnen van zijn leden door ze beter te informeren.</p>
<p>The Correspondent is van plan op 30 september te starten met het publiceren van verhalen.</p><img src="http://feeds.feedburner.com/~r/nosnieuwsbuitenland/~4/9AlgNuTh5UE" height="1" width="1" alt=""/>
