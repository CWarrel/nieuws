---
layout: post
title: "Vuurwerk verboden bij Ajax-Juventus"
date: Wed, 10 Apr 2019 11:26:26 +0200
categories: 
- sport 
- voetbal 
externe_link: "https://www.telegraaf.nl/nieuws/3422745/vuurwerk-verboden-bij-ajax-juventus"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b1875654-5b8a-11e9-966f-0217670beecd.jpg"
---

<p class="intro">De politie van Amsterdam doet een dringend beroep op voetbalsupporters om woensdagavond geen vuurwerk af te steken bij de Johan Cruijf ArenA voor de wedstrijd Ajax-Juventus. Ze reageert op een oproep voor een warming-up ofwel entrada, die rondgaat op sociale media. Volgens de website Ajaxlife.nl wordt het „een mix van trommelen, lekker zingen en een beetje vuurwerk, zo’n twee uur voor de aftrap.”</p> <p>Vuurwerk en fakkels zijn verboden rond deze wedstrijd, laat de politie weten. Dat heeft alles te maken met de veiligheid van de supporters zelf, maar ook van concertgangers en winkelend publiek in het ArenA-gebied. Wie zich misdraagt en toch met fakkels of vuurwerk rondloopt, wordt aangehouden, waarschuwt de politie. Overtreders lopen het risico dat ze de wedstrijd moeten missen en een langdurig stadionverbod krijgen opgelegd.</p><p>Ajax treft de club uit Turijn woensdagavond in de kwartfinale van de Champions League. Het duel wordt gespeeld in de Johan Cruijff ArenA. De gemeente heeft strenge veiligheidsmaatregelen genomen. Een groot deel van Amsterdam is aangewezen als veiligheidsrisicogebied, waardoor de politie preventief kan fouilleren.</p><p>In de nacht van dinsdag op woensdag werd vuurwerk afgestoken bij het Van der Valk Hotel-Amstel, waar de spelers van Juventus de nacht doorbrachten. Dat was waarschijnlijk het werk van de F-side, de harde kern van Ajax-supporters. Die verspreidden via sociale media een filmpje, waarin te zien is hoe naast het hotel zeker dertig seconden vuurwerk afgaat. Bij het filmpje staat: „Matchday! Juventus welcome to Amsterdam.” Het is niet bekend of de Italiaanse spelers er last van hebben gehad.</p><p>De return in Turijn is dinsdag.</p>
