---
layout: post
title: "Italiaanse rechters vinden vrouw 'te mannelijk' om verkracht te worden"
date: Tue, 12 Mar 2019 21:14:10 +0100
categories: 
- entertainment 
- opmerkelijk 
externe_link: "https://nos.nl/l/2275706"
feature_image: "https://nos.nl/data/image/2019/03/12/536517/1008x567.jpg"
---

<p>Ze zou 'te mannelijk' zijn en te veel lijken op een viking. Twee verdachten zijn in het Italiaanse Ancona vrijgesproken van verkrachting, omdat het slachtoffer te lelijk zou zijn. De drie vrouwelijke rechters oordeelden daarop dat de vrouw "waarschijnlijk zelf begonnen was".</p>
<p>In maart 2015 verscheen een 22-jarige vrouw bij het ziekenhuis met haar moeder. Ze gaf aan enkele dagen geleden seksueel misbruikt te zijn door een leeftijdsgenoot, terwijl een tweede man op de uitkijk stond. De verkrachting vond plaats na een avondcollege, waarna de groep in een bar nog iets ging drinken. "Daar hebben de twee iets in haar drankje gegooid", zegt de advocaat van de vrouw tegen The Guardian.</p>
<p>Volgens de verdachten was de seks met instemming, maar na onderzoek vonden dokters hevige interne verwondingen bij de vrouw. Ook zat er een hoog percentage benzodiazepine in haar bloed, een drug die vaker wordt gebruikt bij verkrachting. Ze zei zich niet te herinneren dat ze het goedje had ingenomen.</p>
<p>De rechters verklaren de verdachten uiteindelijk onschuldig. "De hoofdverdachte vond de vrouw niet eens leuk", schrijven ze in hun oordeel. "Haar telefoonnummer stond in zijn telefoon als 'Viking', wat suggereert dat haar persoonlijkheid nogal mannelijk was." En, voegen ze toe, "de foto in het dossier lijkt dat te bevestigen".</p>
<p>De uitspraak vond al plaats in 2017, maar kwam pas afgelopen vrijdag naar buiten, omdat de vrouw in hoger beroep gaat. Vandaag protesteerden enkele honderden demonstranten bij de rechtbank. De zaak wordt nogmaals bekeken.</p>
<h2>Trage verandering</h2>
<p>"Deze zaak is een extreme uitwas van een breder probleem", zegt Italië-correspondent Mustafa Marghadi. "Italië loopt nog erg achter wat betreft vrouwenrechten. Je ziet bijvoorbeeld dat de #MeToo-beweging het land bijna volledig heeft overgeslagen."</p>
<p>Als voorbeeld geeft hij de Italiaanse actrice Asia Argento, die als een van de eerste slachtoffers van Harvey Weinstein naar buiten trad. "Zij is bijna het land uitgejaagd. Bekende journalisten en opiniemakers schreven dat ze het verdiende, ook veel vrouwen."</p>
<p>Volgens Marghadi is er wel een vrouwenbeweging in het land. "Je ziet dat deze zaak direct woede oproept, en mensen gaan demonstreren. Ook deden afgelopen vrijdag, tijdens Internationale Vrouwendag, door heel Italië vrouwen mee aan een staking. Ze protesteerden tegen het hoge aantal feminicidio in het land, moorden op vrouwen in de relationele sfeer. Dat gebeurt bijvoorbeeld uit wraak voor het uitmaken van een relatie."</p>
<p>Volgens Luisa Rizzitelli, van de Italiaanse feministische organisatie The Rebel Network, laten de protesten zien dat er wel degelijk iets aan het veranderen is. "Dat er bijna 200 mensen bij de protesten zijn is een wonder voor Italië", zegt ze tegen The Guardian. "Het laat zien dat er meer gevoeligheid komt voor dit soort onderwerpen."</p>
<h2>Kort rokje</h2>
<p>Toch verandert er volgens correspondent Marghadi relatief weinig. "Als ik met Italianen hierover spreek, krijgt het slachtoffer vaak de schuld", vertelt hij. "Sommigen zeggen: zij liep met een kort rokje over straat, dus ze kon het weten. Dat is vooral bij oudere mensen. Maar als zij dit in stand houden, sijpelt het door naar de jongere generatie. Niemand zal zeggen dat vrouwen geen rechten verdienen, maar het gaat erom hoeveel er daadwerkelijk verandert."</p>
