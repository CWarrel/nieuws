---
layout: post
title: "Excellerende Hazard laat bestuur Real Madrid watertanden"
date: Mon, 08 Apr 2019 23:13:20 +0200
categories: 
- sport 
- voetbal 
externe_link: "https://nos.nl/l/2279618"
feature_image: "https://nos.nl/data/image/2019/04/08/542368/1008x567.jpg"
---

<p>Chelsea heeft in de strijd om de derde plaats van de Premier League geen fout gemaakt. De Londenaren versloegen stadgenoot West Ham United dankzij een excellerende Eden Hazard: 2-0.</p>
<p>"Zo snel mogelijk halen". Die boodschap moet maandagavond ongetwijfeld zijn geopperd in de groepsapp van het bestuur van Real Madrid naar aanleiding van het fraaie optreden van de Belg, die naar verluidt zelf graag naar Madrid wil. Een mooiere sollicitatie kon hij zich niet wensen.</p>
<p>Hazard zorgde op Stamford Bridge na 24 minuten op weergaloze wijze voor de 1-0 door vier West Ham-spelers z'n hielen te laten zien en daarna hard binnen te schieten.</p>
<p>De aanvaller deed dat kunststukje in de negentigste minuut nog eens dunnetjes over door een voorzet van Ross Barkley feilloos aan te nemen en daarna te scoren met een diagonaal schot.</p>
<p>Chelsea stijgt door de overwinning naar de derde plaats met 66 punten uit 33 wedstrijden. Tottenham volgt met 64 punten uit 32 duels, Arsenal staat op 63 punten uit 32 wedstrijden.</p>
