---
layout: post
title: "De Ligt: 'Moesten alles geven, dat hebben we gedaan'"
date: Tue, 30 Apr 2019 23:42:08 +0200
category: sport
externe_link: "https://nos.nl/l/2282759"
feature_image: "https://nos.nl/data/image/2019/04/30/547122/1008x567.jpg"
---

<p>Matthijs de Ligt en doelpuntenmaker Donny van de Beek spraken dinsdagavond van een goede uitgangspositie na de 1-0 zege op Tottenham Hotspur in de halve finales van de Champions League. Tegelijkertijd realiseerden ze zich ook dat de return, volgende week woensdag in Amsterdam, nog een pittige opgave wordt.</p>
<p>"Iedereen zag dat het een intensieve wedstrijd was. We moesten alles geven en dat hebben we gedaan", zei de aanvoerder van Ajax tegen verslaggever Joep Schreuder.</p>
<p>Eerder had hij voor de microfoon van Veronica al gezegd dat hij blij was met de uitgoal. "Die is het belangrijkste. Maar als die bal op de paal erin gaat, mag je nog meer tevreden zijn", daarmee doelend op de kans die David Neres in de tweede helft nog kreeg op de 2-0.</p>
<p>Van de Beek had Ajax na een kwartier in de wedstrijd op voorsprong geschoten. Hij kwam oog in oog met doelman Hugo Lloris te staan, nam zijn tijd en maakte er 0-1 van. "Ik wachtte tot de keeper naar de grond ging en toen schoot ik hem binnen. Een mooi moment", keek hij tevreden terug.</p>
<p>Na overwinningen in Madrid en Turijn zegevierde Ajax dus ook in Londen. Dat de Amsterdammers de nul hielden, was bijzonder. De Spurs hadden in hun laatste twintig duels in de Champions League immers gescoord. De Ligt: "Het gaat niet vanzelf, maar we kunnen het iedereen lastig maken."</p>
<h2>'Wij weten wel beter'</h2>
<p>De aanvoerder van Ajax had zich daarvoor al laten ontvallen dat er over Tottenham als tegenstander misschien wel licht was gedacht door de buitenwereld, maar niet door de Amsterdammers zelf.</p>
<p>"Wij Nederlanders doen alsof Tottenham een of andere B-ploeg is waar je zomaar overheen loopt, maar we weten wel beter. We waren op en top scherp. We moesten strijden en dat hebben we goed gedaan", aldus De Ligt. "Ik vond dat we in de eerste helft goed speelden, ze kwamen er eigenlijk niet aan."</p>
<h2>'Zat meer in'</h2>
<p>Zijn ploeggenoot Van de Beek was minder te spreken over het spel in de tweede helft. "Daarin hebben we niet ons eigen spel gespeeld. Dat was jammer. Zij stonden tactisch goed, maar we konden er meer uithalen."</p>
<p>De Ligt nam de term 'lange bal-voetbal' in de mond. "Het werd een vechtpartij, maar we staan met de zege."</p>
<p>Hij keek ook direct vooruit naar de return, volgende week woensdag in de Johan Cruijff Arena. Dat wordt de ontknoping van een tweeluik dat nog zeker niet beslist is. "Ik denk dat iedereen dat ook beseft", aldus De Ligt.</p>
<p>Ook Van de Beek was zich daarvan bewust. "Het wordt nog een heel pittige wedstrijd, maar het publiek geeft ons een extra boost. We moeten een plan maken en voetballen zoals in de eerste dertig minuten."</p>
<p>De Ligt: "We kunnen niet te blij doen, er komt nog een wedstrijd", doelde hij op de bekerfinale van zondag. "Eerst Willem II, dat is een grote kans op een prijs. Het kan een mooie week worden."</p>
<p>Bekijk hieronder de reactie van trainer Erik ten Hag:</p>
