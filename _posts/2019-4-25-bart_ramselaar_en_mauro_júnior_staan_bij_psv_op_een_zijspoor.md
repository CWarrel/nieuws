---
layout: post
title: "Bart Ramselaar en Mauro Júnior staan bij PSV op een zijspoor"
date: Thu, 25 Apr 2019 07:04:50 +0200
categories: 
- sport 
- voetbal 
externe_link: "https://nos.nl/l/2281959"
feature_image: "https://nos.nl/data/image/2019/04/25/545893/1008x567.jpg"
---

<p>Om het seizoen af te sluiten met de hoofdprijs ligt de volledige focus van PSV, zo vertelde trainer Mark van Bommel gistermiddag, alleen op de komende tegenstanders: Willem II (vanavond), AZ en Heracles Almelo.</p>
<p>De vraag is of dat voor de hele spelersgroep geldt. Van Bommel put dit seizoen uit een vaste groep spelers. Het verschil in gespeelde duels tussen die groep en de jongens die daar net buiten vallen, is groot.</p>
<p>Dat geldt bijvoorbeeld voor Bart Ramselaar en Mauro Júnior. Twee spelers die ooit waren gehaald om op termijn basisspeler te worden, verkeren nu in een uitzichtloze situatie. Ramselaar mocht in de winter al vertrekken en ook de kleine Braziliaan kan als middenvelder niet opboksen tegen de opkomende jeugd in Eindhoven.</p>
<h2>Schamele speelminuten</h2>
<p>Het is een flink getouwtrek, in de zomer van 2016. PSV ziet in Ramselaar, even daarvoor voor het eerst opgeroepen voor Oranje, een speler voor de toekomst en wil hem graag naar Eindhoven halen. Zijn club FC Utrecht vraagt echter de hoofdprijs (7 miljoen), maar na stevig onderhandelen betaalt de landskampioen 4,7 miljoen euro.</p>
<p>De dan 20-jarige Ramselaar tekent een contract voor vijf jaar en moet Marco van Ginkel doen vergeten op het middenveld. Zijn eerste twee seizoenen, onder Phillip Cocu, maakt de Amersfoorter veel speelminuten. In zijn eerste seizoen speelde hij 33 duels, in zijn tweede 36.</p>
<p>Maar sinds Van Bommel afgelopen zomer het roer heeft overgenomen, is zijn perspectief aanzienlijk versomberd.</p>
<p>Slechts vier eredivisieduels speelde Ramselaar dit seizoen. Twaalf minuten tegen Willem II, drie minuten tegen Ajax, zes tegen NAC Breda en één minuut tegen Vitesse, in november vorig jaar.</p>
<p>Veelvuldig bezette hij de bank en de middenvelder speelt z'n wedstrijden tegenwoordig in Jong PSV, zoals afgelopen maandag tegen Sparta, voor 936 toeschouwers op trainingscomplex De Herdgang.</p>
<p>"De vorige seizoenen speelde ik en nu ga ik soms niet eens mee. Dat is pijnlijk, zeker", vertelde Ramselaar onlangs aan het Eindhovens Dagblad. "Het is een keuze van de trainer en die moet ik accepteren. Intern heb ik zeker wel iets gezegd, maar op trainingen geef ik alles en werk ik keihard om fit te blijven."</p>
<h2>Transfer</h2>
<p>Hoe hard hij er ook voor werkt, de toekomst van Ramselaar (22) ligt niet in Eindhoven. Afgelopen winter mocht hij al vertrekken van de clubleiding, maar sloeg hij een aanbod van het Belgische Sint-Truiden af. Nu mikt hij op een transfer in de zomer.</p>
<p>Volgens zijn zaakwaarnemer is er genoeg belangstelling. "Er melden zich permanent clubs voor Bart", zegt zaakwaarnemer Wessel Weezenberg over de middenvelder, die nog een tweejarig contract in Eindhoven heeft.</p>
<p>Ramselaar: "Nu we weer een half jaar verder zijn, is het voor alle partijen waarschijnlijk iets makkelijker geworden om een oplossing te vinden. En tot die tijd blijf ik alles geven."</p>
<p>Naast Ramselaar op het middenveld bij Jong PSV tegen Sparta stond een ander groot talent dat niet in de plannen van Van Bommel dit seizoen voorkomt: Mauro Jaqueson Júnior Ferreira dos Santos, beter bekend als Mauro Júnior.</p>
<p>In de zomer van 2017 komt de Braziliaan over van Desportivo Brasil en tekent een verbintenis tot medio 2022. In de vijftien duels waarin de creatieve aanvallende middenvelder in zijn eerste seizoen mag opdraven, brengt hij de nodige samba in het elftal van toenmalig trainer Cocu.</p>
<h2>Toekomstperspectief?</h2>
<p>Maar onder Van Bommel kan ook Mauro Júnior nauwelijks rekenen op speelminuten. In de eredivisie kwam hij dit seizoen slechts vier wedstrijden (in totaal 41 minuten) in actie. Zijn laatste duel in de hoofdmacht was op 30 oktober vorig jaar, in de zeperd in de KNVB-beker tegen RKC Waalwijk (3-2 verlies in eigen huis).</p>
<p>Van Bommel wisselde zijn middenveld in de eerste seizoenshelft nauwelijks. Gastón Pereiro kreeg steevast de voorkeur op '10' en na de winterstop kreeg de oogappel van de Eindhovense opleiding, Mohammed Ihattaren, vaker de voorkeur op de positie van aanvallende middenvelder. Een positie daarachter maakt ook Michal Sadílek steeds meer naam bij PSV.</p>
<p>De vraag is dan ook wat het toekomstperspectief van Mauro in Eindhoven is. Na de winterstop maakt hij alleen minuten bij het tweede elftal en met de ontwikkeling van onder anderen Ihattaren lijkt het er niet op dat de Braziliaan volgend seizoen vaker de voorkeur zal krijgen.</p>
