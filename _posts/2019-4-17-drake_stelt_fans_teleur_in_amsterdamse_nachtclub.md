---
layout: post
title: "Drake stelt fans teleur in Amsterdamse nachtclub"
date: Wed, 17 Apr 2019 17:45:39 +0200
category: nieuws
externe_link: "https://nos.nl/l/2280901"
feature_image: "https://nos.nl/data/image/2019/04/17/544350/1008x567.jpg"
---

<p>Op sociale media eisen Drake-fans hun geld terug, omdat de rapper hen gisteravond in een Amsterdamse club liet zitten. De kaartjes voor de DRAKE - Official Europe Tour Closing Party in club AIR kostten in de voorverkoop 77 euro en aan de deur 100 euro. Fans noemen de organisatoren op sociale platforms "oplichters".</p>
<p>De rapper zegt vaker last-minute optredens af, soms ook zonder reden. De afgelopen twee dagen kwam hij wel opdagen in de Ziggo Dome, maar eerder had hij al drie keer zijn optredens in Amsterdam plotseling afgelast. Het concert van maandag had eigenlijk vorige maand moeten plaatsvinden. De zaal was daardoor half leeg.</p>
<p>Gisteravond was Drake wel kort aanwezig in het vip-gedeelte van de Amsterdamse club voor de afterparty, maar hij ging niet het podium op. Het management van Drake had volgens AIR beloofd dat de rapper zou optreden en daarmee had de club dan ook flink geadverteerd op sociale media.</p>
<p>AIR zegt niet te weten waarom het optreden van Drake gisteren niet is doorgegaan. Hij ging er volgens de club opeens vandoor, nadat hij een uur tot anderhalf uur binnen was geweest.</p>
<p>Een aantal Nederlandse artiesten zou gisteravond ook in AIR optreden, onder wie Ali B, Boef en Ronnie Flex. Bezoekers zeggen op sociale media dat ook zij het lieten afweten.</p>
<p>Het is nog niet bekend of de fans gecompenseerd worden en zo ja hoe. De nachtclub zegt op dit moment bezig te zijn om met de betrokken partijen tot een gepaste oplossing te komen.</p>
