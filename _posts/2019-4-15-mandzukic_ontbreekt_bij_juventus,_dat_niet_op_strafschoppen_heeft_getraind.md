---
layout: post
title: "Mandzukic ontbreekt bij Juventus, dat niet op strafschoppen heeft getraind"
date: Mon, 15 Apr 2019 20:24:22 +0200
category: sport
externe_link: "https://nos.nl/l/2280638"
feature_image: "https://nos.nl/data/image/2019/04/15/543924/1008x567.jpg"
---

<p>In navolging van Giorgio Chiellini kan Juventus dinsdagavond in het beslissende Champions League-treffen met Ajax in Turijn ook geen beroep doen op Mario Mandzukic.</p>
<p>De Kroatische spits heeft al enige tijd last van een knieblessure. "In dit soort wedstrijden doe ik alleen een beroep op spelers die volledig fit zijn, want iedereen moet tot het uiterste kunnen gaan", lichtte trainer Massimiliano Allegri toe. Mandzukic deed in het heenduel in Amsterdam nog zestig minuten mee.</p>
<p>Allegri reserveerde daarentegen wel een plek voor Douglas Costa in zijn selectie, maar de Braziliaanse aanvaller is eveneens niet topfit. "Morgen op de training moet hij laten zien dat hij in staat is om minstens 30 minuten te kunnen spelen, want hij is een bepalende speler."</p>
<h2>'Als De Jong meedoet, moeten we hem onder druk zetten'</h2>
<p>De coach van Juventus is op de hoogte van de twijfelachtige inzetbaarheid van Frenkie de Jong bij Ajax. "Als De Jong morgen meedoet, zullen we hem onder druk moeten zetten. Maar of hij nou wel of niet meespeelt, wij moeten morgen gewoon winnen", benadrukt Allegri.</p>
<p>Middenvelder Emre Can verwacht dat Juventus dinsdagavond dezelfde vorm kan oproepen waarmee Atlético Madrid in de vorige ronde met 3-0 werd verslagen. Cristiano Ronaldo maakte toen een hattrick.</p>
<p>"We zullen met dezelfde instelling als tegen Atlético Madrid het veld ingaan", belooft de Turk.</p>
<p>Can verklapte dat de Juve-selectie niet op strafschoppen heeft geoefend, mocht eventueel tot een penaltyreeks komen. "Nee, dat hebben we recent niet gedaan."</p>
