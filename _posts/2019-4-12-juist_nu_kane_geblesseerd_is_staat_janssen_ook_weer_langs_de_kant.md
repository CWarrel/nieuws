---
layout: post
title: "Juist nu Kane geblesseerd is staat Janssen ook weer langs de kant"
date: Fri, 12 Apr 2019 21:40:49 +0200
category: sport
externe_link: "https://nos.nl/l/2280194"
feature_image: "https://nos.nl/data/image/2019/01/25/526839/1008x567.jpg"
---

<p>Uitgerekend nu Harry Kane vermoedelijk lange tijd uit de roulatie is, heeft Vincent Janssen ook een blessure. De aanvaller van Tottenham Hotspur heeft last van een enkelblessure. Janssen werkt nu aan zijn herstel en hoopt volgende week de training weer te kunnen hervatten.</p>
<p>Kane moest afgelopen dinsdag in het Champions League-duel het veld verlaten met een enkelblessure. Dit zou voor Janssen nieuwe deuren kunnen openen met het oog op speelminuten in het eerste elftal.</p>
<p>De 17-voudig international kwam dit seizoen, mede door een voetblessure, nog geen minuut in actie voor de hoofdmacht van de Londense club. Janssen zat zelfs nog niet bij de wedstrijdselectie van manager Mauricio Pochettino.</p>
<h2>Plannen</h2>
<p>In januari leek de rol van Janssen bij de Spurs definitief uitgespeeld. Hij leek niet in de plannen van manager Mauricio Pochettino voor te komen. Argentijnse trainer was stellig: "Nee, Janssen komt niet in mijn plannen voor", zei hij toen.</p>
<p>Maar na de winterse transferperiode had Pochettino de Nederlandse spits plotseling toch nodig. De club nam afscheid van Mousa Dembélé (verkocht aan Guangzhou R&amp;F) en Georges-Kevin N'Koudou (verhuurd aan AS Monaco) en heeft daardoor twee vrije plaatsen op de Premier League-selectie, die uit 25 spelers mag bestaan.</p>
<p>"Ik heb vanmorgen met Vincent gesproken en vanaf vandaag zit hij weer bij het eerste elftal", sprak Pochettino een week later. "Natuurlijk was dat niet het plan, want hij wilde vertrekken", zei de trainer. "Voor nu denk ik dat het belangrijk is dat hij weer gaat voelen dat hij de club kan helpen."</p>
<p>De realiteit is echter dat Janssen in 2019 geen minuut in het eerste elftal van de Spurs heeft gespeeld.</p>
