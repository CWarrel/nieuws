---
layout: post
title: "Ronaldo vloeren en je bent een naam: 'Insiders kenden Ekkelenkamp natuurlijk al'"
date: Thu, 11 Apr 2019 13:48:55 +0200
categories: 
- sport 
- voetbal 
externe_link: "https://nos.nl/l/2279976"
feature_image: "https://nos.nl/data/image/2019/04/11/542880/1008x567.jpg"
---

<p>Woensdagavond 10 april, tegen de klok van 22.30 uur. De Johan Cruijff Arena maakt zich op voor het laatste kwartier van het meeslepende voetbalgevecht tussen Ajax en Juventus (1-1). Ineens gaat langs de zijlijn een bord met '40' de lucht in. Het is het teken dat de pas 19-jarige Jurgen Ekkelenkamp binnen de lijnen mag komen.</p>
<p>In veel kroegen en huiskamers zullen mensen zich afgevraagd hebben wie die jongen, die de dertien jaar oudere Lasse Schöne vervangt, toch is.</p>
<p>Een kwartier later heeft Ekkelenkamp een welhaast onuitwisbare indruk achtergelaten. Eerst speelt hij zich behendig vrij waarna zijn schot gepareerd wordt door Juventus-doelman Szczesny en kort daarna vloert hij zonder pardon bij een Italiaanse uitbraak superster Cristiano Ronaldo. Na afloop ligt zijn naam op ieders lippen.</p>
<p>Op de vraag wie Jurgen Ekkelenkamp eigenlijk is, heeft Maarten Stekelenburg wel een antwoord. De bondscoach van Oranje Onder 19 had de middenvelder de afgelopen jaren onder zijn hoede. "Maar bij mij had hij vaak geen basisplaats. Hij had Feyenoorder Orkun Kökcü voor zich", vertelt Stekelenburg.</p>
<p>"Ik snap dat hij voor het grote publiek nog onbekend was, maar de insiders kenden hem natuurlijk al. Zo ging het met alle grote talenten; Matthijs de Ligt was bij zijn debuut ook nog onbekend. Ze komen voor velen ineens oppoppen."</p>
<h2>Eerst verdediger</h2>
<p>Stekelenburg werkte ook in de jeugdopleiding van Ajax, waar Ekkelenkamp in 2013 als centrale verdediger binnenkwam. "Gery Vink, nu assistent bij Willem II, heeft hem in de C-junioren naar voren - het middenveld - gehaald en daar heeft hij zich de laatste jaren doorontwikkeld. Hij kan op veel posities uit de voeten en is een heel taakbewuste speler", aldus Stekelenburg.</p>
<p>"Hij is verder een heel leuke en bescheiden jongen. Die bescheidenheid zag je terug in de interviews die hij gaf. Hoe ik hem vond spelen? Hij liet zich gelden, kreeg een grote kans en deed het goed. Hij speelde niet afwachtend of bleu en had goed door dat hij aan de noodrem moest trekken."</p>
<h2>Ronaldo</h2>
<p>Daarmee doelt Stekelenburg op de slotfase. Toen de naar voren sprintende Cristiano Ronaldo nogmaals het alarm deed afgaan in de Ajax-defensie, trok Ekkelenkamp als een volleerd judoka de Portugees naar de grond. Gevaar geweken.</p>
<p>Geel. Maar wie maalt daarom? Een tiener die debuteert in de Champions League en niet schroomt een van de grootste voetballers ter wereld een halt toe te roepen, daar dwing je respect mee af. Het is de branie waar Amsterdammers en met name Ajacieden zich graag op voorstaan.</p>
<p>Op zijn Wikipedia-pagina was vijf minuten na de wedstrijd zijn bijnaam veranderd in 'Ronaldo-gooier', de satirische website De Speld kopte 'Droom komt uit voor Ekkelenkamp na professionele gele kaart bij debuut' en op Twitter oogstte zijn actie een vloedgolf aan complimenten.</p>
<p>"Ronaldo moest neer", zei de tiener over zijn actie. "Ik moest die counter eruit halen. Natuurlijk maakt het dan niet uit dat het om Ronaldo gaat. Ik dacht alleen: hij mag niet nog een keer scoren."</p>
<p>Een paar minuten na het voorval schudden Ekkelenkamp en Ronaldo elkaar op illustratieve wijze de hand. Terwijl Ronaldo wat geïrriteerd wegkeek, leek de glimlachende Ekkelenkamp hem nog wat te willen zeggen.</p>
<h2>Onsterfelijk</h2>
<p>Ekkelenkamp, in 2013 overgenomen van Almere City, had zich helemaal onsterfelijk kunnen maken door de winnende goal te maken. Hij draaide weg bij zijn tegenstander en haalde uit met rechts. Juve-keeper Wojciech Szczesny keerde de inzet. "Plotseling wist ik me vrij te spelen en kreeg ik een kans. Ik zag die bal er al in gaan, maar helaas was de doelman er nog", aldus Ekkelenkamp.</p>
<p>Het contrast met vijf dagen eerder was bijzonder groot. Op vrijdag 5 april, de dag waarop hij zijn 19de verjaardag vierde, was de in Zeist geboren Ekkelenkamp met Jong Ajax nog te gast in het Lavans Stadion, de thuisbasis van Helmond Sport.</p>
<p>Dit seizoen kwam Ekkelenkamp eenmaal in actie in de competitie, tegen NAC, nadat hij vorig jaar - op 19 april 2018 - tegen VVV al zijn debuut had mogen maken in de hoofdmacht van Ajax. In die wedstrijden was beide keren geen hoofdrol voor hem weggelegd.</p>
<p>Maar dat Ekkelenkamp geen kleurloze speler is, is na woensdagavond wel duidelijk. Vraag het Ronaldo maar.</p>
