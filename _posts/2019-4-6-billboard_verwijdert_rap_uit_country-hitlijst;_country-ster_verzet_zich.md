---
layout: post
title: "Billboard verwijdert rap uit country-hitlijst; country-ster verzet zich"
date: Sat, 06 Apr 2019 16:42:32 +0200
category: cultuur
externe_link: "https://nos.nl/l/2279287"
feature_image: "https://nos.nl/data/image/2019/04/06/541854/1008x567.jpg"
---

<p>Wat maakt een nummer tot een countrynummer? Over die vraag wordt al een paar dagen gediscussieerd in de Verenigde Staten. Aanleiding is het nummer Old Town Road van rapper Lil Nas X. Dat doet het erg goed in de Amerikaanse hitlijsten, waaronder de Billboard Hot Country Songs met de populairste countryliedjes van het land.</p>
<p>Maar Billboard, de organisatie die de hitlijsten in de VS bijhoudt, heeft Old Town Road uit zijn country-hitlijst verwijderd omdat het naar eigen zeggen niet country genoeg is. Tegen muziekblad Rolling Stone zei Billboard dat het nummer "de elementen van hedendaagse countrymuziek niet genoeg omarmt om op de lijst te zetten".</p>
<p>De versie van Old Town Road die uit de country-hitlijst is verwijderd.</p>
<p>Lil Nas X, die eigenlijk Montero Hill heet, heeft de rap afgelopen herfst geschreven toen hij niet lekker in zijn vel zat. "Ik voelde mij een cowboy", zegt Hill. "Ik wilde mijn paard meenemen naar de Old Town Road en vluchten. Het paard is als een auto. Old Town Road is als een weg naar succes."</p>
<p>De rapper plaatste het nummer in december online met de tekst: countrymuziek is aan het evolueren. Het werd snel een succes en Old Town Road klom op in de hitlijsten. Maar Billboard besloot het nummer uit de Hot Country Songs te verwijderen.</p>
<p>Countryster Billy Ray Cyrus hoorde het verhaal van Lil Nas X en benaderde hem voor een samenwerking. Op Twitter schreef Cyrus dat hij hetzelfde heeft meegemaakt als Lil Nas X omdat ook hij niet country genoeg zou zijn.</p>
<p>"Toen ik uit de hitlijsten werd verwijderd zei countrylegende Waylon Jennings tegen mij: 'Beschouw dit als een compliment, want blijkbaar doe je iets geweldigs.' Alleen outlaws zijn verboden. Welkom bij de club!", schreef de countryzanger.</p>
<p>Billy Ray Cyrus en Lil Nas X doken de studio en maakten een remix. Billboard heeft niet gezegd of het nummer nu wel op de country-hitlijst komt te staan. Opvallend genoeg had Lil Nas X al in december op Twitter geplaatst dat hij graag zou willen samenwerken met Billy Ray Cyrus.</p>
<p>De remix van Old Town Road:</p>
