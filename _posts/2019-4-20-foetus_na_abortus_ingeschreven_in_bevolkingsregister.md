---
layout: post
title: "Foetus na abortus ingeschreven in bevolkingsregister"
date: Sat, 20 Apr 2019 11:46:38 +0200
category: nieuws
externe_link: "https://nos.nl/l/2281277"
feature_image: "https://nos.nl/data/image/2019/04/20/544869/1008x567.jpg"
---

<p>Voor zover bekend is voor het eerst een foetus na een abortus ingeschreven als persoon in de Basisregistratie Personen (BRP). Een vrouw die spijt kreeg van de abortus heeft dat met behulp van een advocaat voor elkaar gekregen. Dat meldt het EO-programma Nieuwlicht.</p>
<p>Volgens de advocaat van de vrouw, Don Ceder, betekent de registratie dat de overheid erkent dat er sprake was van een mens</p>
<p>Sinds februari kunnen ouders hun doodgeboren kind laten inschrijven. Dat kan met terugwerkende kracht. Ouders pleitten via een petitie voor wettelijke erkenning dat hun kind had bestaan.</p>
<p>In de wet staat dat de duur van de zwangerschap niet relevant is. Wel is er een akte van (levenloze) geboorte van de burgerlijke stand nodig om het kind te kunnen laten registreren.</p>
<h2>Mens of niet?</h2>
<p>Presentator van Nieuwlicht Tijs van den Brink zegt erover: "Het rare is wel dat we hier te maken hebben met een foetus die is geaborteerd, die met terugwerkende kracht mens is geworden. Daarmee zegt de wetgever eigenlijk: dit was een mens, of niet?"</p>
<p>Abortus is toegestaan tot de 24ste week van de zwangerschap. Daarna is het afbreken van een zwangerschap strafbaar, tenzij er bijzondere omstandigheden zijn, zoals de gezondheid van de vrouw of het ongeboren kind.</p>
