---
layout: post
title: "Karius is na de tranen van Kiev nog doelman, maar nooit meer onomstreden"
date: Tue, 07 May 2019 09:00:51 +0200
category: sport
externe_link: "https://nos.nl/l/2283556"
feature_image: "https://nos.nl/data/image/2019/05/07/548324/1008x567.jpg"
---

<p>Een hand op zijn borst, de ander, als verontschuldigend gebaar, half de lucht in. De tranen drogend met de binnenkant van zijn keepersshirt. Loris Karius voelt zich op deze lenteavond in Kiev even de kleinste mens ter wereld.</p>
<p>Op 26 mei 2018 verliest Liverpool de finale van de Champions League met 3-1 van Real Madrid. Twee van de drie Spaanse treffers komen voort uit kapitale, kolderieke missers van de Duitse doelman. De beelden zijn voor de eeuwigheid.</p>
<p>Een uitgooi tegen het uitgestoken been van Karim Benzema is het begin van alle ellende. Kort voor tijd laat Karius de bal bij een afstandsschot van Gareth Bale door zijn handschoenen glippen.</p>
<p>Na afloop stort de Duitser ter aarde. Hij knielt, doet een poging zijn gezicht te bedekken en huilt. Geen teamgenoot in de buurt. De eerste die zich over hem ontfermt is Bale, die de opbeurende woorden "kop op" spreekt.</p>
<h2>Duur</h2>
<p>Ongeloof, medelijden, verdriet en zelfs woede: iedereen vindt wat van de acties van Karius. Oud-doelman Oliver Kahn zegt direct na het duel zelfs "te vrezen voor de carrière van zijn landgenoot".</p>
<p>Trainer Jürgen Klopp neemt zijn keeper in bescherming, maar amper een maand na de finale legt Liverpool ruim 62 miljoen euro neer voor de Braziliaanse keeper Alisson Becker, die overkomt van AS Roma. Zo komen de blunders van Karius de club in meerdere opzichten duur te staan.</p>
<p>Karius lijkt in eerste instantie aan te blijven als tweede doelman, totdat hij ook in de voorbereiding een paar keer opzichtig blundert. Vooral op sociale media wordt de doelman gefileerd. Op Instagram dient de Duitser de criticasters van repliek: "Ik heb medelijden met jullie", schrijft hij.</p>
<p>Wekenlang is Karius wereldnieuws. Liverpool komt kort na de finale met een verklaring voor het geblunder van de doelman. De club meldt dat Karius, zonder dat hij het zelf wist, een groot deel van de wedstrijd speelde met een hersenschudding na een botsing met Real-aanvoerder Sergio Ramos.</p>
<h2>Littekens</h2>
<p>Zelf staat Karius dan voor misschien wel de grootste uitdaging uit zijn carrière: hij moet zijn optreden in de finale een plek geven. Of zoals Liverpools legendarische oud-doelman Ray Clemence hem adviseert: "Accepteer de littekens, want dit draag je de rest van je leven mee."</p>
<p>Een verhuurperiode moet hem wat frisse lucht verschaffen. Besiktas hapt toe en Karius tekent in Istanbul een contract voor twee jaar. "Maar hij begon hier dramatisch", vertelt de Turkse journalist en Besiktas-watcher Sagdas Sevinc.</p>
<p>"Fans waren in eerste instantie enthousiast over zijn komst, totdat hij ook hier fouten ging maken. Na de derby met Fenerbahçe, waarin Besiktas een 3-0 voorsprong verspeelde, werd hij zelfs uitgefloten door de eigen fans."</p>
<p>Volgens Sevinc denken ze bij Besiktas dat Karius niet binnen de groep past. "De trainer (Senol Günes, red.) vindt dat er iets mis is met zijn houding en zijn enthousiasme voor de club."</p>
<p>De ommekeer komt mogelijk net op tijd. In de laatste duels bewijst de Duitser weer waarom Liverpool hem in 2016 wegplukte bij Mainz. "Besiktas heeft een mooie reeks van overwinningen neergezet en Karius heeft daarin een belangrijk aandeel gehad", zegt Sevinc.</p>
<p>De doelman zelf maakt van de gelegenheid gebruik om na een van de gewonnen duels af te rekenen met de kritische aanhang van Besiktas, door op Twitter een subtiele verwijzing te maken naar zijn 'clean sheet'. Omgaan met kritiek lijkt sinds het debacle van Kiev niet het sterkste punt van Karius.</p>
<p>"Zijn vriendin is hier onlangs komen wonen. Dat heeft een positief effect op hem", gaat de journalist verder. "Toch blijft het de vraag of we hem hier komend jaar ook zien."</p>
<p>Bij Besiktas, dat nog in de race is voor de Turkse titel, twijfelen ze namelijk of ze met Karius door willen. Een herkansing bij Liverpool kan de keeper volgens Sevinc sowieso vergeten. "Zelfs voor Besiktas-begrippen was zijn seizoen niet goed genoeg om de onomstreden, vaste eerste doelman te worden."</p>
<h2>Wat als...</h2>
<p>En zo zit de 25-jarige Karius vanavond op de bank in zijn appartement in Istanbul als zijn oud-ploeggenoten een welhaast onbegonnen poging doen om na de 3-0 nederlaag in het eerste duel met Barcelona alsnog de finale van de Champions League te bereiken.</p>
<p>Wat als hij op 26 mei 2018 nou juist de wedstrijd van zijn leven had gekeept?</p>
