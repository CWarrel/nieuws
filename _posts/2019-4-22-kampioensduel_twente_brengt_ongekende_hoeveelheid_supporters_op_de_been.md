---
layout: post
title: "Kampioensduel Twente brengt ongekende hoeveelheid supporters op de been"
date: Mon, 22 Apr 2019 11:57:51 +0200
category: sport
externe_link: "https://nos.nl/l/2281549"
feature_image: "https://nos.nl/data/image/2019/04/22/545330/1008x567.jpg"
---

<p>Twente maakt zich op voor het kampioenschap in de Keuken Kampioen Divisie. Vanmiddag om 14.30 uur wordt in Enschede afgetrapt voor het duel met Jong AZ en nooit eerder werd een promotiewedstrijd op het een na hoogste niveau voor zoveel mensen gespeeld.</p>
<p>Terug naar de jaren tachtig. Toen ze het nog wat minder nauw namen met de veiligheid in en rond de stadions, die veelal bestonden uit staantribunes. Bijna 25.000 mensen bezochten in De Vliert de nacompetitiewedstrijd tussen FC Den Bosch en MVV.</p>
<h2>Meer supporters dan in de eredivisie</h2>
<p>Dat record is dit seizoen gebroken door FC Twente, waar de Grolsch Veste plaats biedt aan dertigduizend supporters. Gemiddeld trekt de club dit seizoen met ruim 26.000 toeschouwers ook meer mensen naar het stadion dan het deed in de laatste drie seizoenen op het hoogste niveau.</p>
<p>Gek genoeg is het dieptepunt ook ooit door FC Twente bereikt, toen vijf jaar geleden het beloftenelftal nog actief was in de eerste divisie. De partij tegen Jong PSV trok toen 72 belangstellenden. Vandaag strijdt de club zelfs tegen zwarthandel, omdat het stadion stijf uitverkocht is.</p>
<p>Spelers Peet Bijen en Tim Hölscher stonden ook al binnen de lijnen toen die beloften voor wat vrienden en familieleden vooral het veld omploegden in de Grolsch Veste. Vandaag de dag behoren ze tot de A-selectie. En ook voor aanvoerder Wout Brama is zijn carrière bij FC Twente er een van uitersten.</p>
<p>De middenvelder won binnen tien jaar alle denkbare prijzen in de Nederlandse competitie en debuteerde in 2009 in Oranje, waar hij op het middenveld speelde met Rafael van der Vaart en Wesley Sneijder. </p>
<p>Alleen het kampioenschap in de eerste divisie ontbreekt nog op zijn erelijst. Dat kan na vanmiddag zomaar anders zijn.</p>
<p>Het Twente van toen is het huidige Twente allang niet meer. Zoals algemeen bekend raakte de club in financieel zwaar weer en hing het voortbestaan van de club aan een zijden draadje. Twee weken geleden ging de gemeente Enschede nog akkoord met steunplan voor de club om een faillissement te voorkomen. </p>
<p>Vanuit andere clubs werd ook wel schande gesproken over het handelen van FC Twente. Zo was er onbegrip toen Twente drie jaar geleden toch in de eredivisie mocht blijven ondanks een ander advies van de licentiecommissie. Echt zware sancties vanuit de voetbalbond bleven uit en steeds maar weer werd de club gered.</p>
<p>De steun vanaf de tribunes is, zeker vandaag, hoe dan ook ongekend. En dus nooit eerder op deze schaal vertoond, zeker voor een club die zo diep gezonken was.</p>
