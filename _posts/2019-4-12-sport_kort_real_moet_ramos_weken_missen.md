---
layout: post
title: "Sport Kort: Real moet Ramos weken missen"
date: Fri, 12 Apr 2019 18:02:00 +0200
category: sport
externe_link: "https://www.telegraaf.nl/sport/3434399/sport-kort-real-moet-ramos-weken-missen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b1adfdda-5d43-11e9-b673-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>18.53 uur: Jessica Blaszka heeft in de klasse tot 53 kilogram brons veroverd bij de EK worstelen in Boekarest. De 26-jarige Limburgse versloeg in de strijd om de derde plaats de Française Tatiana Debien met 6-4. Een dag eerder moest de olympiër in de halve finales met 6-1 buigen voor de Oekraïense Lilia Horisjna.</p><p>18.19 uur: Kiran Badloe heeft in Palma de Mallorca de Europese titel voor het grijpen. De 24-jarige windsurfer klom op de voorlaatste wedstrijddag van de Open EK naar de eerste plaats in het klassement. Hij is nu al zeker van EK-zilver in de eindstand.</p><p>18.17 uur: Real Madrid moet het nog een paar duels stellen zonder aanvoerder Sergio Ramos. De centrale verdediger heeft last van een blessure aan zijn linkerkuit. De clubleiding maakte de duur van de herstelperiode nog niet bekend. Volgens Spaanse media zou Ramos ongeveer twee weken uit de roulatie zijn. Hij mist daardoor ook de competitiewedstrijden tegen Leganes en Athletic Bilbao. Ramos ontbrak afgelopen zaterdag al in de thuiswedstrijd tegen Eibar (2-1).</p><p>17.58 uur: Wielrenner Emanuel Buchmann heeft de zwaarste etappe van de Ronde van het Baskenland gewonnen. De Duitser hield stand in de laatste beklimming richting Arrate na een rit over 150 kilometer en finishte solo. De coureur van Bora-hansgrohe nam bovendien de leiderstrui over van zijn teammaat Maximilian Schachmann, die al drie ritten won in de Spaanse koers. Schachmann viel terug naar de derde plaats, op 1 minuut en 4 seconden van de nieuwe leider. De Spanjaard Jon Izagirre, tweede in de rit, staat tweede op 54 seconden. De Brit Adam Yates kwam als derde aan in Arrate.</p><p>16.53 uur: Wielrenster Kirsten Wild heeft de derde etappe van de Healthy Ageing Tour gewonnen. Ze won aan de finish in Musselkanaal de sprint van de eerste omvangrijke groep met overmacht. Voor Wild was het al de twaalfde keer dat ze in de betreffende wedstrijd een rit won.</p><p>15.44 uur: Turner Casimir Schmidt is tijdens de EK turnen in het Poolse Szczecin twaalfde geworden in de meerkampfinale. De 23-jarige Hoofddorper kwam tot een totaal van 82,098 punten en scoorde daarmee duidelijk beter dan tijdens de kwalificaties (80,431).</p><p>14.11 uur: Sam Oomen is vrijdag niet van start gegaan in de vijfde etappe van de Ronde van Baskenland. De renner van Team Sunweb is niet fit en staakt voortijdig de strijd om zich beter te kunnen voorbereiden op de komende koersen. Mogelijk is dat de Ronde van Italië, waar hij dan kopman Tom Dumoulin moet bijstaan. Sunweb zoekt een vervanger voor de geblesseerde Wilco Kelderman en Dumoulin liet al doorschemeren dat hij graag Oomen in de ploeg wil. De 23-jarige Brabander had eigenlijk de Tour de France als hoofddoel voor dit seizoen. „Het kan zijn dat ik nu toch de Giro rij, er is nog geen beslissing genomen. Ik voelde me gisteren naar het einde van de etappe toe steeds zieker worden en het is vannacht niet beter geworden, vandaar dat ik uit voorzorg niet meer op de fiets stap”, aldus Oomen.</p><p>12:34 uur: De Nederlandse wielerploeg Roompot Charles heeft routinier Lars Boom aangewezen als de kopman voor de kasseienklassieker Parijs-Roubaix. De Brabander behaalde in 2015 zijn beste klassering in de ’Hel van het Noorden’ met de vierde plaats. In 2012 kwam hij als zesde over de finish op de wielerpiste in Roubaix. Dit voorjaar viel hij op met de vierde plaats in de Waalse koers Le Samyn. Roompot heeft nog vier Nederlanders geselecteerd voor Parijs-Roubaix: Jesper Asselman, Sjoerd van Ginneken, Boy van Poppel en Justin Timmermans. De Belgen Senne Leysen en Michael van Stayen maken het zevental compleet.</p><p>11:13 uur: De Nederlandse ijshockeysters hebben op het wereldkampioenschap in Peking promotie afgedwongen naar divisie 1A. Oranje won in China in de afsluitende wedstrijd met 2-0 van Polen en bleef daardoor in alle vijf duels ongeslagen. Eerder werden al China, Zuid-Korea, Letland en Kazachstan verslagen. Nooit eerder kwam Oranje uit in divisie 1A, het tweede niveau. Het team behoort dan tot de zestien beste landen.</p><p>09:17 uur: Cleveland Cavaliers neemt afscheid van coach Larry Drew. De basketbalclub uit de Amerikaanse NBA gaat na een teleurstellend seizoen op zoek naar een nieuwe hoofdtrainer. Cleveland, in 2016 nog kampioen, eindigde dit jaar als voorlaatste in de oostelijke divisie en speelt geen play-offs. De 61-jarige Drew kwam in 2014 in dienst bij de Cavaliers als assistent-coach. Na een dramatische start van dit seizoen met zes nederlagen op rij ontsloeg Cleveland hoofdcoach Tyronn Lue en werd Drew naar voren geschoven als vervanger.</p><p>07:58 uur: Bibiane Schoofs is in de tweede ronde van het WTA-toernooi in de Colombiaanse hoofdstad Bogotá uitgeschakeld. De 30-jarige Gelderse verloor vrij kansloos van de Italiaanse Sara Errani. Na een uur spelen was het 6-2, 6-1 voor de 31-jarige Errani, in 2012 nog finaliste van Roland Garros. Schoofs was via de kwalificaties doorgedrongen tot het hoofdtoernooi.</p><p>07:41 uur: Twee Amerikaanse golfers delen de koppositie na de eerste ronde van de Masters. Brooks Koepka en Bryson DeChambeau noteerden 66 slagen, zes onder par, op de Augusta National in de Amerikaanse staat Georgia. Routinier Phil Mickelson kwam binnen in 67 slagen, één achter het leidende duo, en staat derde. Wereldranglijstaanvoerder Dustin Johnson en Ian Poulter zijn met 68 slagen de nummers vier in de tussenstand van het eerste majortoernooi in dit jaar.</p><p>06:05 uur: Max Verstappen heeft tijdens de eerste vrije training in Shanghai de vierde tijd genoteerd. Sebastian Vettel reed in zijn Ferrari de snelste ronde. De Duitse Formule 1-coureur noteerde een tijd van 1.33,911 en was daarmee 0,207 seconden sneller dan Lewis Hamilton. Vettels ploeggenoot Charles Leclerc eindigde op plek 3. Verstappen reed in zijn Red Bull een ronde van 1.34,334 en was zodoende 0,423 seconden langzamer dan Vettel, die net als Leclerc op een hardere en langzamere band reden. De huidige leider in het klassement, Valtteri Bottas, noteerde de vijfde tijd.</p>
