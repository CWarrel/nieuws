---
layout: post
title: "Whitlock Europa's beste turner op voltige, Dalalojan heerst op vloer"
date: Sat, 13 Apr 2019 16:28:55 +0200
category: sport
externe_link: "https://nos.nl/l/2280273"
feature_image: "https://nos.nl/data/image/2019/04/13/543319/1008x567.jpg"
---

<p>Max Whitlock is voor de tweede keer Europees kampioen op het het onderdeel voltige geworden. De specialist uit Groot-Brittannië kreeg in het Poolse in Szczecin voor zijn fraaie oefening 15,533 punten.</p>
<p>De 26-jarige Whitlock veroverde op zijn favoriete toestel, paard, al EK-goud in 2014, WK-goud in 2015 en 2017 en olympisch goud in 2016. Daarnaast puilt z'n prijzenkast uit met zilveren en bronzen medailles.</p>
<p>In Polen nam hij op overtuigende wijze revanche voor zijn zevende plaats van vorig jaar. Zijn score was maar liefst 0,733 hoger dan die van de nummer twee, de Fransman Cyril Tommasone. De Rus Vladislav Poljasjov eindigde als nummer drie.</p>
<p>Op vloer ging de Europese titel naar Artoer Dalalojan. De Rus, die ook al de wereldtitel op zak heeft, kwam in Szczecin als enige finalist tot een score van meer dan 15 punten.</p>
<p>De 22-jarige Dalalojan maakte in 2017 zijn internationale debuut. Bij de EK won hij goud op sprong en zilver op de meerkamp. Een jaar later won hij bij de EK goud op sprong en brug en brons op vloer. Bij de WK in Doha was hij met vijf medailles de grote man.</p>
<p>In Szczecin kreeg hij een 8,9 voor de uitvoering van zijn oefening, die met 15,100 beloond werd. Artem Dolgopyat uit Israël eindigde net als bij de WK van 2017 en de EK van 2018 als tweede. De Rus Dmitrii Lankin werd derde.</p>
<p>De gouden oefening van Artoer Dalalojan:</p>
<p>Ook op ringen ging de Europese titel naar Rusland. Denis Abljazin zette weliswaar dezelfde score neer als Marco Lodadio, beiden noteerden 14,966, maar zijn oefening had een hogere moeilijkheidsgraad dan die van de Italiaan.</p>
