---
layout: post
title: "Van Bommel over doelsaldo: 'Heb weleens met 11-0 gewonnen van San Marino'"
date: Fri, 12 Apr 2019 16:02:53 +0200
category: sport
externe_link: "https://nos.nl/l/2280144"
feature_image: "https://nos.nl/data/image/2019/04/12/543138/1008x567.jpg"
---

<p>Is de achterstand in doelsaldo op Ajax in één wedstrijd goed te maken? "Zeker", is de overtuiging van PSV-trainer Mark van Bommel in de aanloop naar het duel met degradatiekandidaat De Graafschap. "Ik heb weleens met 11-0 gewonnen van San Marino. Maar ik wil De Graafschap niet vergelijken met San Marino."</p>
<p>Met nog vijf wedstrijden in de eredivisie staat PSV in punten gelijk met Ajax, maar heeft een minder doelsaldo dan de Amsterdammers. Het verschil is negen in het voordeel van Ajax. PSV moet dus zondag scoren. Vaak scoren. "We werken altijd aan het doelsaldo. We hebben ook veel gescoord. We gaan proberen te winnen met een zo groot mogelijke uitslag", legde hij de bedoeling voor zondag uit.</p>
<h2>Beslissing titelstrijd</h2>
<p>Van Bommel is (nog) niet bezig met de mogelijkheid dat de titelstrijd beslist kan worden op doelsaldo. "Wij hebben de eerste dertien wedstrijden gewonnen. Het kan zijn dat PSV en Ajax alle vijf duels winnen. Ik weet het niet of het doelsaldo beslissend zal zijn. Wij moeten gewoon zorgen dat we de laatste vijf wedstrijden winnen."</p>
<p>Ajax scoorde dit seizoen meer dan PSV, maar de koploper kreeg ook meer tegentreffers te verwerken. Met Luuk de Jong hebben de Eindhovenaren de trefzekerste speler van de eredivisie binnen de ploeg. Tot nu toe maakte hij er 25.</p>
<p>"Je moet eerst winnen", zegt hij over de ontmoeting met De Graafschap, zondag om12.15 uur. "En scoren is niet zo makkelijk als iedereen denkt. Wij scoren dit seizoen veel, maar dat lukt niet altijd. We hebben wel de kracht, want we scoren niet voor niets vaak in de slotfase."</p>
<h2>Extra druk?</h2>
<p>Van extra druk heeft de PSV-trainer in zijn selectie niets gemerkt. "Bij PSV is altijd druk. Wij moeten altijd winnen. Het is een cliché, maar wel waar."</p>
<p>Dat PSV in het voordeel is door het zware programma van Ajax, dat nog in de Champions League actief is, wordt door de oefenmeester betwist. "Als speler speelde ik het liefst zo veel mogelijk wedstrijden. Je hebt dan elke drie, vier dagen die prikkel van elf tegen elf. Dat is alleen maar gunstig", aldus Van Bommel, die aangaf het knap te vinden hoe de titelconcurrent zich staande houdt in Europa. "Mooi hoe ze dat doen, zij bepalen wat er gebeurt."</p>
<p>Tegen De Graafschap moet PSV de kater van het gelijkspel tegen Vitesse, waarmee de koppositie werd verspeeld, weggewerkt worden. In de titelstrijd is nog alles mogelijk de komende weken. "Maar ik kan niet ontkennen dat we negen goals achterstaan", geeft Van Bommel aan.</p>
