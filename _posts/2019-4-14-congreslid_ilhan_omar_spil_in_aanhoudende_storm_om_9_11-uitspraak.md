---
layout: post
title: "Congreslid Ilhan Omar spil in aanhoudende storm om 9_11-uitspraak"
date: Sun, 14 Apr 2019 19:55:12 +0200
category: nieuws
externe_link: "https://nos.nl/l/2280487"
feature_image: "https://nos.nl/data/image/2019/04/14/543705/1008x567.jpg"
---

<p>Amerikaanse Democraten, Republikeinen, media, commentatoren en de president buitelen over elkaar heen om uitspraken van het Democratische Congreslid Ilhan Omar. Die deed zij eigenlijk al ruim drie weken geleden in een toespraak, maar de rel erover lijkt de afgelopen dagen alleen maar groter te worden.</p>
<p>De betreffende speech ging over moslimrechten. Omar refereerde aan 9/11 met de woorden: "some people did something". En daarmee bagatelliseert zij volgens Republikeinen, Fox News en president Trump de aanslag op de Twin Towers.</p>
<p>Om zijn afkeer te laten merken, prijkt sinds vrijdag een filmpje van beelden van 9/11 afgewisseld met de uitspraken van Omar, als vastgemaakte tweet boven aan de tijdlijn van de president. "WE WILL NEVER FORGET!' staat er in kapitalen boven de video.</p>
<p>Veel Democraten verdedigen het Congreslid. Ze stellen dat de uitspraak uit de context gerukt is en beschuldigen Trump van opruiing tegen Omar en moslims in het algemeen.</p>
<h2>Wat zei Omar precies?</h2>
<p>Ilhan Omar gaf op 23 maart in Californië een speech bij de Council on American-Islamic Relations (CAIR), een activistische groepering die strijdt tegen moslimdiscriminatie. Daar brak zij een lans voor moslimrechten en zei Omar dat ze het beu was om een tweederangsburger te zijn: "CAIR werd opgericht na 9/11 omdat zij erkenden dat sommige mensen iets deden, en dat ieder van ons toegang tot onze burgerlijke vrijheden begon te verliezen".</p>
<p>De CAIR werd eigenlijk al in 1994 opgericht, maar werd actiever na 9/11. Maar de commotie gaat om het andere deel van het citaat. Door het te formuleren als 'sommige deden iets', zou Omar niet de ernst en de impact van de terreuraanslag op de Twin Towers erkennen.</p>
<p>De voorzitter van de Republikeinse partij, Ronna McDaniel, noemde Ilhan Omar anti-Amerikaans. Omar zei in een reactie dat ze juist heel erg houdt van Amerika. Zij noemt de beschuldigingen aan haar adres, gezien de bedreigingen die ze al krijgt, gevaarlijk.</p>
<p>Vanuit de Democratische partij krijgt ze inmiddels veel steun. Onder anderen Elizabeth Warren en Bernie Sanders (beiden willen ze Trump opvolgen) en meerdere senatoren gebruiken Twitter om hun steun aan het Congreslid te betuigen. "Ilhan Omar is een sterke dappere leider. Ze zal niet buigen voor het racisme en de haat van Trump en dat zullen wij ook niet doen. De walgelijke en gevaarlijke aanvallen tegen haar, moeten stoppen," twittert Sanders.</p>
<h2>#IstandwithIlhan</h2>
<p>Ook onder 'gewone' Amerikanen zijn de kampen verdeeld. Op Twitter ging de hashtag #IstandwithIlhan dit weekend viral. En dat is niet voor het eerst. Omar lag eerder onder vuur, ook bij Democraten, vanwege uitspraken over de pro-Israël-lobby, die zou proberen om Amerikaanse Congresleden trouw te laten zweren aan een ander land. Haar werd antisemitisme verweten, ook haar partijgenoten reageerden er fel op. Omar bood haar excuses aan en benadrukte dat ze "luistert en leert".</p>
<p>Vorige maand was er ook al veel te doen rond Omar, nadat er vanuit de Republikeinse partij een poster was verschenen die het Congreslid in verband bracht met 11 september.</p>
<p>Volgens correspondent Arjen van der Horst in Washington is de controverse rond Ilhan Omar eigenlijk begonnen vanaf het moment dat zij verkozen werd in het Congres, afgelopen najaar. Omar werd samen met Rashida Tlaib als eerste moslima ooit geïnstalleerd. Omar is daarbij ook nog eens het eerste Congreslid dat een hoofddoek draagt. "Het Congres begint steeds meer te lijken op een islamitische staat", was de reactie van een conservatieve pastoor op hun komst.</p>
<p>Van der Horst: "Er is niemand in het Congres die zo vaak wordt aangevallen door Trump als Omar en mede-Democraat Alexandria Ocasio Cortez. Die laatste noemt hij ook steeds het socialistische gevaar. Zo worden zij telkens weggezet, zonder dat expliciet hun afkomst wordt bekritiseerd," zegt Van der Horst. "De aanvallen van Trump vallen goed bij zijn achterban, en daar is het hem om te doen."</p>
