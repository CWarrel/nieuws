---
layout: post
title: "De eerste honderd dagen van Bolsonaro: 'Het is nu tijd voor actie'"
date: Fri, 12 Apr 2019 22:31:33 +0200
category: nieuws
externe_link: "https://nos.nl/l/2280207"
feature_image: "https://nos.nl/data/image/2019/04/12/543214/1008x567.jpg"
---

<p>De wittebroodsweken van Jair Bolsonaro zijn voorbij. Na ruim honderd dagen 'nieuwe politiek', is het enthousiasme van de Brazilianen voor hun uiterst-rechtse president flink bekoeld. In de peilingen daalde zijn populariteit. Bolsonaro beloofde tijdens de campagne verregaande hervormingen door te voeren. Maar sinds hij aan de macht kwam, op 1 januari van dit jaar, kwam er van die hervormingsplannen nog niet zoveel terecht.</p>
<p>In het Congres in de hoofdstad Brasilia, het politieke hart van de Braziliaanse democratie, draait alles om de pensioenhervorming van de regering. Die plannen kunnen rekenen op de steun van een van de rijzende sterren in het politieke firmament van Brazilië: de Nederlands-Braziliaanse afgevaardigde Marcel van Hattem.</p>
<p>Bekijk hier de hele reportage van correspondent Marc Bessems:</p>
<p>"Mijn vader is geboren in Nederland en kwam als kind naar Brazilië. Thuis sprak ik Nederlands met hem en met mijn oma", vertelt Van Hattem. Hij is bezig met zijn eerste ambtstermijn als lid van het Huis van Afgevaardigden, vergelijkbaar met de Tweede Kamer in Nederland. Niemand in zijn deelstaat Rio Grande do Sul kreeg zoveel stemmen als hij.</p>
<p>Van Hattem is fractievoorzitter van de liberaal-conservatieve 'Nieuwe Partij' (Partido Novo). Hij is een van de ongeveer honderd nieuwkomers in het parlement, dat uit 513 leden bestaat. Hij geeft toe dat het parlement nog niet optimaal functioneert. "Het kan veel beter, het is een beetje een strijd tussen oude en nieuwe politiek. Waar we eigenlijk naar moeten streven is gewoon goede politiek. En die is nog een beetje moeilijk te vinden hier in het parlement."</p>
<p>De afgelopen weken verliepen chaotisch in Brasilia. Bolsonaro stuurde al twee ministers naar huis, hij kibbelde openlijk met de machtige Kamervoorzitter Rodrigo Maia en de president bleef provoceren alsof het nog steeds campagnetijd is.</p>
<p>Rond de verjaardag van de militaire coup van 1964, gaf hij commandanten van de strijdkrachten het bevel om een tekst voor te lezen, waarin de staatsgreep en de militaire dictatuur die er op volgde werden goedgepraat. Het presidentieel paleis publiceerde een video waarin werd gezegd dat 'het leger ons heeft gered'.</p>
<h2>Kritiek op het moderne carnaval</h2>
<p>Toen hij bij talloze carnavalsoptochten werd uitgejouwd, twitterde Bolsonaro een video van een man die over het hoofd van een ander plaste. De president bekritiseerde daarmee het moderne carnaval. Toen hij vervolgens zijn miljoenen volgers op Twitter vroeg wat een 'Golden Shower' precies was, bleef dat nog lang het gesprek van de dag in Brazilië.</p>
<p>Ernstiger zijn de problemen van zijn zoon Flavio. Er werden verdachte geldstromen gevonden en deze zaak kan vader Bolsonaro de komende maanden nog in de problemen brengen. De grote invloed van zijn zonen is al een grote ergernis van veel Brazilianen.</p>
<p>Het Nederlands-Braziliaanse parlementslid Marcel van Hattem wil er weinig over zeggen. Hij keurt de uitspraken van Bolsonaro over de dictatuur af: "Elke dictatuur, of die nou links of rechts is, is fout". Volgens critici moet de president minder twitteren en meer gaan regeren. "Ik zou zeggen: hij kan beter twitteren over de pensioenhervorming, bijvoorbeeld. Dat zou helpen", zegt Van Hattem.</p>
<p>Wat hem betreft is het nog te vroeg om nu al een balans te kunnen opmaken van de regering-Bolsonaro. "Ik geef niet zoveel om die 100 dagen. Pas als de pensioenhervorming is goedgekeurd, kan ik Bolsonaro een rapportcijfer geven."</p>
