---
layout: post
title: "Nederland is de spil in de distributie van cocaïne in Europa"
date: Sat, 04 May 2019 22:52:13 +0200
category: nieuws
externe_link: "https://nos.nl/l/2283263"
feature_image: "https://nos.nl/data/image/2019/05/04/547860/1008x567.jpg"
---

<p>De Nationale Politie heeft in kaart gebracht hoe cocaïne, via de Nederlandse en Belgische havens, zijn weg vindt naar de gebruiker. Nederland blijkt de spil in de distributie van cocaïne in Europa. Bijna alle cocaïne die via Antwerpen binnenkomt, wordt eerst naar Nederland vervoerd voor het verder Europa ingaat.</p>
<h2>Populair</h2>
<p>Voor drugshandelaren is cocaïne het witte goud. Het stimulerende witte poeder wordt gewonnen uit de bladeren van de cocaplant, die groeit in Colombia, Bolivia en Peru. Via onder meer Brazilië, Venezuela en de Caribische eilanden wordt de coke in containers naar Europa gesmokkeld. De belangrijkste invoerhavens liggen in België, Nederland, Spanje en Portugal.</p>
<p>Cocaïne is onverminderd populair. Het Europese waarnemingsbureau voor drugs schat dat het afgelopen jaar 3,5 miljoen Europeanen coke hebben gebruikt. In totaal zo'n 120.000 kilo.</p>
<p>De cocaïnehandel is een zeer winstgevende business waar vele miljarden mee worden verdiend. In Zuid-Amerika kost een kilo coke pakweg 3000 euro, maar als de bendes erin slagen om een partij langs de douane te smokkelen, stijgt de groothandelsprijs in Europa naar zo'n 25.000 euro. Op straat loopt de prijs per kilo op tot meer dan 100.000 euro.</p>
<h2>Grote rol</h2>
<p>Volgens Max Daniël, portefeuillehouder drugs van de Nationale Politie, speelt Nederland een cruciale rol in de doorvoer van de cocaïne over de rest van Europa. "We zijn een transitieland voor de cocaïne. Wat Nederland aantrekkelijk maakt is onze complete infrastructuur. We hebben een hele goede legale handel, ook een hele goede legale economie. Met alle plussen die daarbij zitten ben je ook interessant voor de illegale economie."</p>
<p>Volgens Daniël zijn Nederlandse bendes belangrijk in het bevoorraden van andere landen. "Nederlandse bendes spelen daar een hele grote rol in, maar ze zijn niet de enige die een hoofdrol spelen. Er zijn ook bendes uit andere landen die juist Nederland gebruiken vanwege alle voordelen die het hier geeft om handel te bedrijven, om cocaïne te transporteren over de rest van Europa."</p>
<h2>Antwerpen</h2>
<p>Miljoenen containers gaan er jaarlijks door de havens van Rotterdam, Vlissingen en Antwerpen. Door scherpere controles probeert Rotterdam zich te wapenen tegen de invoer van coke uit Zuid-Amerika. De politie denkt dat de kartels daarom nu vaker uitwijken naar Antwerpen.</p>
<p>In feite kiezen criminelen dus de slechtst beveiligde haven uit voor de invoer van de cocaïne. In Nieuwsuur erkende de Antwerpse burgemeester Bart De Wever eerder al dat zijn haven een probleem heeft: "Nu is de haven van Antwerpen het grootste maritieme industrieel complex van de wereld, dus het is territoriaal niet zo eenvoudig om die te controleren", aldus De Wever.</p>
<p>"Praktisch gezien is dat heel moeilijk om dat allemaal te gaan sluiten, we hebben een enorm havengebied met heel veel trafiek vanuit Zuid-Amerika. Dan weet je dat je een beetje realistisch moet zijn. Je kan die haven dichter maken, maar je krijgt die haven nooit waterdicht."</p>
<p>Teun Voeten doet in opdracht van Antwerpen onderzoek naar de kwetsbaarheid van de haven. Voeten ziet duidelijk verschillen tussen Rotterdam en Antwerpen: "In Rotterdam is er een veel meer gecentraliseerd controlesysteem waardoor al die containers als een soort fuik een controlepunt moeten passeren", zegt Voeten. "In Antwerpen zijn verschillende kaaien, waarvan sommige open en sommige gesloten zijn, maar het is veel meer toegankelijk. Je kan als het ware als je wilt met een knijptang een gat in het gaas knippen en naar binnen kruipen."</p>
<h2>Corruptie</h2>
<p>Max Daniël vertelt dat niet alleen de dokwerkers worden omgekocht. "Het zijn ook vooral de chauffeurs van die enorme grote hijskranen die die containers verplaatsen. Die krijgen dan soms 50.000 euro betaald om de containers op een locatie te zetten waardoor ze makkelijk leeggehaald kunnen worden. En er zijn ook mensen die worden betaald om met de computersysteem te knoeien."</p>
<p>Het lukt drugscriminelen dan ook met regelmaat om partijen cocaïne de Antwerpse haven uit te smokkelen. Dat weet de politie onder meer door enkele grote vangsten.</p>
<p>Daniël: "Vaak hebben ze hun eigen netwerken, hun eigen bedrijven waar ze zaken mee doen. Maar ze maken ook gebruik van legale bedrijven die soms niet eens weten wat ze transporteren. Maar veelal maken ze gebruik van hun eigen bestaande lijnen waarvan waarschijnlijk de transporteur ook weet dat tussen heel veel legale goederen, ook illegaal spul zit in de vorm van cocaïne en andere drugs."</p>
<h2>Geen grip</h2>
<p>Hoeveel coke er via de havens van Rotterdam en Antwerpen wordt gesmokkeld en vervolgens wordt doorgevoerd, weet de politie niet. Vast staat wel dat vorig jaar in de Nederlandse en Belgische havens een recordhoeveelheid cocaïne in beslag is genomen. Zo'n 74.000 kilo met een waarde van 1.8 miljard euro.</p>
<p>Maar volgens Daniël heeft die enorme vangst weinig effect gehad: "Het is niet zo dat we ze daarmee een hele slag hebben toegebracht want dan zou dat meteen herkenbaar moeten zijn in het bedrag per kilo en dat bedrag is constant gebleven", zegt hij.</p>
<p>"Daaruit mag je concluderen dat er nog veel meer naar Nederland komt dan wij ons kunnen voorstellen, als zelfs dit soort hoeveelheden geen invloed hebben op de prijs." </p>
