---
layout: post
title: "Gratis online bestellingen zorgen voor worsteling bij webshops"
date: Thu, 02 May 2019 21:34:16 +0200
category: nieuws
externe_link: "https://nos.nl/l/2283010"
feature_image: "https://nos.nl/data/image/2017/05/23/385497/1008x567.jpg"
---

<p>Een hele hoop kleding bestellen en terugsturen wat niet past of leuk is? Heel makkelijk voor de consument, maar dat gaat waarschijnlijk wel veranderen. De kosten voor het versturen en retourneren zijn z√≥ hoog dat webshops eraan onderdoor gaan. De discussie woedt nu volop binnen grote bedrijven als Zalando, H&amp;M en Wehkamp. Maar ook kleinere webshops worstelen ermee.</p>
<h2>Kostenpost</h2>
<p>Volgens Ronald van Zetten van V&amp;D online is de consument gewend geraakt aan die gratis verzend- en retourkosten. "Maar het is niet gratis", zegt Van Zetten. "Er zit een hele grote kostenpost achter. Eerst om de bestelling te versturen en vervolgens komt veertig procent weer terug, ook dat brengt kosten."</p>
<p>Bovendien is het terugnemen van spullen ook weer duur, volgens Van Zetten. "In het magazijn moeten de spullen worden aangenomen, dan moet er gekeken worden of het gedragen is, enzovoort, enzovoort. Er zitten veel meer kosten achter dan wat de consument vandaag de dag ziet."</p>
<p>Het aantal retourzendingen noemt Van Zetten 'verschrikkelijk'. "Dat zijn complete vrachtwagens die terug komen elke dag en die moeten dan uitgepakt worden. Kijk maar eens bij een gemiddeld inleverpunt, dan kun je zien hoeveel dat is. Dat is immens, echt immens."</p>
<h2>Oplossing</h2>
<p>Van Zetten weet wel een oplossing voor het probleem. "Ik zou er een voorstander van zijn dat op ieder pakketje dat heen- of retour wordt gezonden, een soort minimum bedrag zit. En dan niet pas boven een bepaald bedrag, want dan moedig je aan dat mensen meer gaan bestellen en het dan gratis retourneren."</p>
<p>Volgens Van Zetten zou het helpen als grote spelers weer kosten gaan rekenen voor de dienst: "Die hebben ook het initiatief genomen om het gratis te maken."</p>
<p>Sommige grote ketens zoals Ikea rekenen al kosten bij de verzending. Van Zetten: "Als alle grote ketens het omarmen en weer kosten gaan rekenen, dan maakt dat het echt grote verschil. Ook voor de kleine spelers. Dat is voor iedereen beter."</p>
