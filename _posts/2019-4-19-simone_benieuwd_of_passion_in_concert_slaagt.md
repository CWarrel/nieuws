---
layout: post
title: "Simone benieuwd of Passion in Concert slaagt"
date: Fri, 19 Apr 2019 22:08:00 +0200
category: entertainment
externe_link: "https://www.telegraaf.nl/entertainment/3473542/simone-benieuwd-of-passion-in-concert-slaagt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/49f57dc4-62e0-11e9-966f-0217670beecd.jpg"
---

<p class="intro">Het lijdensverhaal van Jezus op televisie kennen we, maar zaterdagavond strijkt The Passion voor het eerst neer in Ahoy. Artiesten die de afgelopen jaren in The Passion speelden werken mee aan de eerste concertversie van het paasverhaal. Simone Kleinsma, die wederom in de huid van Maria kruipt, is heel nieuwsgierig of het lijdensverhaal ook op deze manier aanslaat.</p> <p>„Dit is een andere vorm dan The Passion op tv. Het verhaal wordt vanuit de ogen van Maria verteld. De verteller is niet aanwezig, dat ben ik”, zegt Simone voor de camera van het ANP. „Ik ben heel benieuwd of dat gaat werken.” Simone, die „goede hoop” heeft dat ook The Passion in Concert een succes wordt, vindt het heerlijk om te „pionieren.” „Ik vind het heel erg leuk dat ik daarbij betrokken ben. En wie weet wordt het zo’n succes dat we hier volgend jaar weer allemaal staan. Ik schrijf me in!”</p><p>Dat geldt ook voor Jeroen van Koningsbrugge, die wederom Judas speelt. „Dit is een line-up waarvan je denkt: zo, hebben ze die afgeperst, hoe komen die hier?!” Naast Simone en Jeroen schitteren ook onder anderen Xander de Buisonjé, Brainpower, Jim Bakkum, Berget Lewis en Danny de Munk in The Passion in Concert. Dwight Dissels, opnieuw Jezus, verwacht dan ook een heel enthousiast publiek. „De nummers zijn natuurlijk al bekend. Ik denk ook dat de mensen staan te wachten op bekende The Passion-nummers als Zwart-Wit, Kan ik iets voor je doen en Wit licht. Maar het is ook een nieuwe beleving. Het is de eerste keer, dus het wordt ook een beetje afwachten en aftasten hoe het allemaal in elkaar zal vallen.”</p><p>Ook Dwight tekent zo voor een tweede editie van The Passion in Concert. „Ik denk dat dit zeer zeker een mooie traditie kan worden. Een mooie afterparty.”</p>
