---
layout: post
title: "Bij Musks grootse beloftes over zelfrijdende Tesla is korrel zout op z’n plaats"
date: Tue, 23 Apr 2019 17:44:14 +0200
categories: 
- financieel 
- economie 
externe_link: "https://nos.nl/l/2281717"
feature_image: "https://nos.nl/data/image/2018/12/15/519174/1008x567.jpg"
---

<p>Als het aan Elon Musk ligt, heeft zijn bedrijf voor het einde van 2020 een vloot zelfrijdende "robotaxi's". Het is een van de beloftes die de topman deed op een dag voor investeerders. De beloftes werden echter ook onmiddellijk in twijfel getrokken: Musk wordt gezien als een visionair, maar ook als iemand die continu te veel hooi op z'n vork neemt en te grote doelen stelt.</p>
<p>Liefhebbers van Musks stijl en auto's merken vaak op dat hij wel dingen voor elkaar krijgt. Critici wijzen erop dat dit gepaard gaat met vaak grote problemen en deadlines die worden uitgesteld, waardoor zijn beloftes lang niet altijd uitkomen.</p>
<h2>'Bestuurders hoeven niet meer op te letten'</h2>
<p>Tegen die achtergrond worden zijn vergezichten op het gebied van zelfrijdende auto's met een korrel zout genomen. Net op het moment dat de industrie gas terugneemt - zelfrijdende auto's lijken de komende jaren nog geen grote impact te zullen hebben op het dagelijkse verkeer - doet Musk er juist een tandje bij.</p>
<p>Zo denkt hij dat het zelfrijdende autosysteem van Tesla halverwege volgend jaar zo verbeterd zal zijn dat bestuurders niet meer op de weg hoeven te letten. Om zijn voorspellingen nog wat extra kracht bij te zetten, zei hij dat er volgend jaar meer dan een miljoen Tesla's op de weg zullen rijden die beschikken over software waarmee de auto zelfstandig kan rijden.</p>
<p>En alsof dat alles nog niet genoeg is, belooft Musk ook dat deze auto's kunnen werken op zogeheten Level 5 autonomie zonder enige beperking, schrijft The Verge. Dat wil zeggen: een auto die overal ter wereld, in elke omstandigheid, op elk moment zelfstandig kan rijden. Zo'n auto rijdt op dit moment nog niet rond.</p>
<h2>Erg optimistisch</h2>
<p>"Er zijn wel test-modellen die onder gecontroleerde omstandigheden rondrijden", zegt Bert van Wee, hoogleraar transportbeleid aan de TU Delft, over Level 5-auto's. "Maar dergelijke auto's volgend jaar in de stad laten rijden, lijkt me erg optimistisch. Misschien dat ze in een klein dorpje de weg op kunnen, maar niet in steden in de VS of in Europa en al helemaal niet in een land als Nederland."</p>
<p>Musk denkt dat zijn Level 5-auto's volgend jaar in ten minste één land mogen rijden. Welk land dat is, zegt hij er niet bij. Hij denkt daarnaast dat Tesla over twee jaar auto's zonder stuur of pedalen zal maken. De miljardair stelde dat zijn voorspellingen vaak niet direct uitkomen, maar dat het hem uiteindelijk altijd wel lukt.</p>
<p>Van Wee bevestigt dat de industrie de afgelopen jaren - na een hype rond de zelfrijdende auto - nuchterder is gaan nadenken. "Wat Tesla nu zegt, staat hier inderdaad haaks op." Toch denkt de hoogleraar dat Musk ook weer niet voor gek moet worden verklaard. "Hij is een van de belangrijkste spelers op transportgebied." Al erkent hij ook dat de voorspellingen die Musk nu doet ver af staan van zijn eigen inschattingen.</p>
<h2>Dodelijke ongelukken</h2>
<p>Het optimisme rond zelfrijdende auto's is ook minder geworden door een aantal dodelijke ongelukken. Zo reed een Tesla met Autopilot-modus, waarbij de auto tijdens het rijden taken van de bestuurder overneemt, vorig jaar tegen een betonnen afscheiding op een snelweg en versnelde in de laatste seconden.</p>
<p>In diezelfde periode reed een zelfrijdende auto van Uber een overstekende voetganger aan. De incidenten voedde de al bestaande scepsis over de staat van zelfrijdende auto's. In februari van dit jaar zei Willem Vlakveld, onderzoeker bij de Stichting Wetenschappelijk Onderzoek Verkeersveiligheid (SWOV), al tegen de NOS dat "de algemene teneur onder experts en de bevolking is veranderd". Volgens hem was de reeks ongelukken daarin een kantelpunt.</p>
