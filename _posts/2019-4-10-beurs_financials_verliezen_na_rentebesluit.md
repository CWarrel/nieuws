---
layout: post
title: "Beurs: financials verliezen na rentebesluit"
date: Wed, 10 Apr 2019 17:47:00 +0200
categories: 
- financieel 
- koersen 
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/097a043e-5ba8-11e9-a4e2-02d1dbdc35d1.png"
---

<p class="intro">Op het Damrak is de AEX-index woensdag ruim hoger gesloten, nadat de ECB de rente ongewijzigd liet. Banken en verzekeraars moesten een stapje terug, vastgoedfondsen kregen er flink wat bij.</p> <p>De AEX-index sloot woensdag 0,4% hoger op 561,9 punten. De graadmeter koerste de gehele dag vrijwel op datzelfde niveau.</p><p>De DAX in Frankfurt won 0,5%, de Franse CAC-40 steeg 0,3% en in Londen noteerde de FTSE 0,1% lager. De EU zou een jaar uitstel voor de Brexit willen geven aan premier May.</p><p>Op Wall Street koerste de Dow Jones-index 0,1% lager ten tijde van het Europese slot.</p><p>De ECB hield de rente woensdag zoals verwacht onveranderd. De bank herhaalde de verwachting dat er tot eind dit jaar niets aan de rente verandert. De AEX-index reageerde nauwelijks, maar afzonderlijke fondsen wel. De koers van de rentegevoelige vastgoedfondsen ging omhoog, banken zoals ING en ABN gingen omlaag.</p><p>Van de oplopende handelsspanningen trokken beleggers zich weinig aan. President Trump dreigde met heffingen op €11 miljard aan goederen uit de EU. „Beleggers hebben dat allemaal al meegemaakt in de handelsoorlog met China. Daar schrikken ze niet meer zo van”, luidde het commentaar van Stan Westerterp van vermogensbeheerder JNVB.</p><p>Vanaf deze week komt het cijferseizoen op gang. „De verwachting is dat er geen winststijgingen in zitten. Wel wordt verwacht dat de winsten in de tweede helft van het jaar wat gaan oplopen”, aldus Westerterp. Hij was niet somber over de aanstaande cijferregen. „Dan zou je winstwaarschuwingen verwachten. Die hebben we van de grote ondernemingen niet gezien.”</p><p>Op het Damrak ging vastgoedbelegger Unibail woensdag aan kop met een winst van 3,6%. Het verkocht in La Defense in Parijs voor €850 miljoen een groot kantoorgebouw. Voor dit Majunga een prima prijs, oordeelt ING. Een flink deel van de koerswinst boekte Unibail na het ECB-besluit.</p><p>KPN kreeg er 2,6 % bij. Het telecombedrijf zou het opdoeken van XS4ALL heroverwegen. ING ziet extra kansen voor het telecombedrijf, nu toezichthouder ACM de markttoegang zou kunnen beperken.</p><p>Ahold Delhaize steeg 1,3%. In de markt kwam het bericht van de Britse sectorgenoot Tesco dat claimt bij 30% winstgroei zijn beloofde marges dit jaar te kunnen halen.</p><p>Zwaargewicht Shell won 0,9%. De Franse vermogensbeheerder Oddo werd positief over de oliesector en Shell specifiek. Verder profiteerde Shell van de verder oplopende olieprijs. Brent-olie klom 1,2% naar 71,42 dollar.</p><p>Unilever (+0,2%) kreeg een verkoopadvies van Barclays, dat het Brits-Nederlandse voeding- en wasmiddelenbedrijf, is gaan volgen. Het koersdoel is €46 tegen €51,80 als slot dinsdag.</p><p>Bij chipmachinemaker ASML (-0,8%) verwachten analisten van Bloomberg een lagere kwartaalwinst. Afnemers verwerken minder chips. Maar ASML zal het beter dan sectorgenoten doen, verwacht Bloomberg.</p><p>Verzekeraar Aegon (-0,4%) meldde de terugtocht uit Slowakije. Het verkoopt zijn belang in schadeverzekeringen aan Achmea.</p><p>ING daalde 0,6%.</p><p>Onderaan in de AEX-index koerste ABN Amro met een verlies van 1,3%.</p><p>Vastgoedbedrijf Wereldhave voerde de Midkap aan met een winst van 3,3%.</p><p>Maaltijdbezorger Takeaway (+0,8%) meldde een stijging van het aantal orders over het eerste kwartaal met 51%. Maar die was voor KBC volgens verwachting.</p><p>Probiodrug steeg 45,5%. Het geteisterde biotechbedrijf haalde €8,2 miljoen op in een nieuwe kapitaalronde en gaf daarvoor ruim vier miljoen aandelen uit.</p><p>Meer financieel nieuws via je mail? Schrijf je hier in voor onze nieuwsbrief.</p>
