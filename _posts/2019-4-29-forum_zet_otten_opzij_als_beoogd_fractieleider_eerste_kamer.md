---
layout: post
title: "Forum zet Otten opzij als beoogd fractieleider Eerste Kamer"
date: Mon, 29 Apr 2019 09:35:18 +0200
category: politiek
externe_link: "https://nos.nl/l/2282522"
feature_image: "https://nos.nl/data/image/2019/04/29/546739/1008x567.jpg"
---

<p>De met het partijbestuur in onmin geraakte Henk Otten mag voor Forum voor Democratie plaatsnemen in de Eerste Kamer, maar is niet meer de beoogd fractieleider. Paul Cliteur, de nummer twee op de lijst, neemt tot in ieder geval de installatie van de fractie op 11 juni het woordvoerderschap van de kandidatenlijst op zich.</p>
<p>De top van de partij en alle kandidaat-Eerste Kamerleden - behalve Henk Otten zelf - waren gisteren bijeen. Dat heeft tot een verklaring geleid waarin staat dat Otten in het "licht van de gerezen vertrouwensbreuk" geen "geschikte kandidaat geacht wordt voor het lijstwoordvoerderschap".</p>
<p>De Eerste Kamerleden worden op 27 mei gekozen door de Provinciale Staten. Later kiezen de fractieleden een fractievoorzitter. Gezien de verklaring van Forum voor Democratie vandaag zal dat Otten niet zijn. Na de succesvolle verkiezingen van maart komt Forum vanuit het niets waarschijnlijk met dertien zetels in de Eerste Kamer, waarmee het de grootste partij wordt.</p>
<h2>Greep</h2>
<p>Afgelopen week kwam Otten overhoop te liggen met de partijtop toen hij in een interview forse kritiek uitte op partijleider Baudet. Uiteindelijk stapte hij op als bestuurslid van Forum voor Democratie, nadat de partij had bekendgemaakt dat hij 30.250 euro uit de partijkas had uitgekeerd aan zichzelf. Hij vertrok ook als medewerker van de Tweede Kamerfractie en als penningmeester.</p>
<p>Volgens Otten ging het om een vergoeding voor overwerk. Forum noemde het aanvankelijk "een greep in de kas". In de verklaring van vandaag wordt van een "gecorrigeerde banktransactie" gesproken.</p>
<h2>Excuses</h2>
<p>"We hebben oprechte verontschuldigingen van Henk Otten ontvangen voor de gemaakte fouten, waaronder de gecorrigeerde banktransactie", verklaart de partij vandaag. "Nu is het zaak te werken aan herstel van het vertrouwen en de rust te laten terugkeren. Dat doen we graag met Henk als lid van onze toekomstige Eerste Kamerfractie."</p>
<p>Henk Otten is niet bereikt voor een reactie. Wel heeft hij de bekendmakingen op Twitter door Baudet en FvD over de kwestie geretweet.</p>
<p>Vorige week gaf Tweede Kamerlid Theo Hiddema bij afwezigheid van Baudet uitleg over de situatie bij Forum.</p>
