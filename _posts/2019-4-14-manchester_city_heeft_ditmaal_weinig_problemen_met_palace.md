---
layout: post
title: "Manchester City heeft ditmaal weinig problemen met Palace"
date: Sun, 14 Apr 2019 17:01:14 +0200
category: sport
externe_link: "https://nos.nl/l/2280448"
feature_image: "https://nos.nl/data/image/2019/04/14/543647/1008x567.jpg"
---

<p>Kon Crystal Palace het nog eens, het grote Manchester City verrassen in de Premier League? Nee dus. City tikte de middenmoter onder aanvoering van een geweldige David Silva scheel en won tamelijk eenvoudig met 3-1.</p>
<p>Palace zorgde eind 2018 voor een stunt van jewelste, door op bezoek in Manchester met 3-2 te winnen. In die val trapte City echter niet nogmaals. Op zijn Pep Guardiola's, met 72,5 procent balbezit en dik drie keer zoveel succesvolle passes als de opponent, werd de zege binnengehaald.</p>
<p>Raheem Sterling groeide, zoals zo vaak dit seizoen, uit tot scherprechter aan de zijde van Manchester City. De Engels international opende na een kwartier spelen op aangeven van Kevin De Bruyne de score door hard en hoog raak te schieten.</p>
<p>Sterling nam na ruim een uur ook de tweede treffer voor zijn rekening. De aanvaller werd gevonden door Leroy Sané en legde de bal subtiel in de verre hoek.</p>
<p>Tien minuten voor tijd deed de thuisploeg plots wat terug. Penaltyspecialist Luka Milivojevic liet zien dat hij het ook kan als de bal buiten het strafschopgebied ligt met een muur voor zijn neus, de Serviër schoot een vrije trap onberispelijk raak.</p>
<p>Een gelijkmaker was zeer onverdiend geweest en die kwam er ook niet. In blessuretijd maakte invaller Gabriel Jesus er nog 3-1 van voor de bezoekers.</p>
<p>Manchester City klimt daardoor weer over Liverpool naar de eerste plaats, maar de titelconcurrent komt later op zondag nog in actie tegen Chelsea.</p>
