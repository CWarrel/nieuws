---
layout: post
title: "PSV snakt naar creativiteit: 'Bij Ajax zie je veel meer variatie'"
date: Sun, 21 Apr 2019 07:58:40 +0200
category: sport
externe_link: "https://nos.nl/l/2281383"
feature_image: "https://nos.nl/data/image/2019/04/21/545050/1008x567.jpg"
---

<p>Er is weinig over van het bewierookte PSV dat zich in de eerste seizoenshelft met een verfrissende stijl aan iedereen presenteerde. Waar is de flow en bravoure van de ploeg van Mark van Bommel gebleven?</p>
<p>De wedstrijd tegen De Graafschap was ondanks de 2-1 zege misschien wel een dieptepunt voor de Eindhovenaren. De onzekerheid en moedeloosheid straalde er soms vanaf bij PSV.</p>
<p>Hoe anders was het toen de ploeg voor de winterstop in de eredivisie zestien van de zeventien wedstrijden won, Ajax in eigen huis met 3-0 versloeg en met de borst vooruit in de Champions League voetbalde.</p>
<p>"Een aantal ploegen heeft een manier gevonden om het PSV van die periode te bestrijden", verklaart NOS-commentator Jeroen Elshoff de zwakkere tweede seizoenshelft van de regerend landskampioen.</p>
<p>"Tegenstanders bouwen het middenveld vast. Behalve de lange bal op spits Luuk de Jong heeft PSV niet veel wapens of individuele klasse om dat te overleven. Concurrent Ajax heeft veel meer variatie."</p>
<p>Collega-commentator Jeroen Grueter vult hem aan. "Het grote gevaar van PSV kwam voort uit het doordenderen van de backs José Angelino en Denzel Dumfries. Maar dan moeten ze wel de bal krijgen..."</p>
<p>Nu klagen fans over een gebrek aan creativiteit in het elftal. Van Bommel houdt bijna wekelijks vast aan twee controleurs op het middenveld. Ook in thuisduels met relatief zwakke tegenstanders, zoals tegen De Graafschap.</p>
<p>Grueter, die vanmiddag het commentaar voor de NOS verzorgt in het thuisduel met ADO Den Haag (16.45 uur), pleit voor een soort 'bombardement-opstelling'.</p>
<p>"Cody Gakpo maakt indruk. Ik zou Steven Bergwijn achter De Jong laten spelen en Gakpo vanaf links. Gakpo heeft namelijk ook een sterk schot en een voorzet. En dan kan Angelino er nog overheen komen."</p>
<p>Nu kiest Van Bommel voor de '10-positie' meestal tussen Gaston Pereiro en Mohammed Ihattaren. Elshoff: "Pereiro is niet constant genoeg en Ihattaren, wat logisch is voor iemand van zeventien jaar, moet nog stappen zetten."</p>
<p>Grueter vraagt zich op zijn beurt af waar Érick Gutiérrez blijft. De Mexicaan kwam de laatste tien eredivisieduels niet in actie, terwijl hij vlak na zijn transfer in de zomer indruk maakte met goals en assists. "Hij kan een bal van twintig meter binnenschieten."</p>
<p>Van Bommel trekt zich weinig aan van kritiek over zijn opstelling. "Als we winnen heb ik twee dagen rust en als we verliezen heb ik twee dagen gezeik uit de buitenwereld. Dat is niet erg, dat hoort erbij", zei de coach vrijdag op de persconferentie.</p>
<h2>Wereldprestatie</h2>
<p>Terwijl iedereen lyrisch is over de prestaties van Ajax, klinkt er bij PSV wekelijks een kritisch geluid. "Je kunt ook zeggen: fantastisch dat jullie in punten gelijk staan met Ajax, want dat is topniveau", aldus Van Bommel.</p>
<p>Grueter is het met die uitspraak eens, en gooit er nog een schepje bovenop. "PSV levert gewoon een wereldprestatie dit seizoen, want hun materiaal is veertig procent minder dan dat van Ajax."</p>
