---
layout: post
title: "Pochettino vreest geblesseerde Kane dit seizoen niet terug te zien"
date: Tue, 09 Apr 2019 23:59:51 +0200
categories: 
- sport 
- voetbal 
feature_image: "https://nos.nl/data/image/2019/04/09/542585/1008x567.jpg"
---

<p>Mauricio Pochettino, de trainer van Tottenham Hotspur, vreest dat hij dit seizoen niet meer kan beschikken over Harry Kane. De spits liep in het gewonnen duel met Manchester City in de kwartfinales van de Champions League een enkelblessure op.</p>
<p>"Het ziet er niet goed uit", zei Pochettino na de 1-0-zege. "We zijn verdrietig en teleurgesteld. We gaan hem missen, misschien wel de rest van het seizoen. Harry heeft niet veel tijd om te herstellen."</p>
<h2>Zijlijn</h2>
<p>Pochettino zag Kane vlak voor zich aan de zijlijn geblesseerd raken bij een duel met Fabian Delph. De vleugelverdediger van City trapte de bal weg, maar zette zijn voet bij het neerkomen precies op de enkel van Kane, die daarbij dubbelklapte.</p>
<p>Begin dit jaar raakte Kane ook al geblesseerd aan dezelfde enkel. Hij stond toen een maand langs de kant.</p>
<h2>Wat betekent dit voor Oranje?</h2>
<p>Een lange afwezigheid zou eventueel ook kunnen betekenen dat Kane komende zomer niet met Engeland kan deelnemen aan de Final Four van de Nations League in Portugal.</p>
<p>De Engelsen zijn op 6 juni de tegenstander van Oranje in de halve finale.</p>
