---
layout: post
title: "Dit jaar geen cliënten als Michael P. meer in Den Dolder"
date: Thu, 18 Apr 2019 20:31:04 +0200
category: nieuws
externe_link: "https://nos.nl/l/2281073"
feature_image: "https://nos.nl/data/image/2019/04/18/544609/1008x567.jpg"
---

<p>De forensisch-psychiatrische kliniek Fivoor in Den Dolder neemt dit jaar geen zware gevallen zoals Michael P. meer op. Wat er na die periode gebeurt, wordt later besloten. De kliniek zal ook niet eerder sluiten. Dat heeft minister Dekker vanavond gezegd tegen zo'n tweehonderd inwoners van die gemeente.</p>
<p>Die voelen zich onveilig, omdat een aantal van hen is bedreigd door cliënten. Ook kwamen er vorige week vernietigende rapporten naar buiten over fouten die in de kliniek zijn gemaakt bij de behandeling van Michael P., die in 2017 Anne Faber verkrachtte en vermoordde.</p>
<p>Verslaggever Tanja Braun sprak voor de bijeenkomst met enkele inwoners:</p>
<p>Vanavond heeft minister Dekker twee gesprekken met inwoners van Den Dolder en omgeving. Tijdens het eerste gesprek benadrukten zij dat hun incasseringsvermogen op is, schrijft RTV Utrecht. "Recent ontsnapte delinquenten en mannen die masturberen bij speeltuintjes, dat wekt geen vertrouwen. Geef ons de vrijheid terug, liefst zonder die instellingen."</p>
<p>Maar versnelde sluiting, waar de omwonenden om hebben gevraagd, is volgens Dekker geen optie. Nu sluit de kliniek mogelijk in 2025 de deuren, al staat die datum nog niet vast. "Wat ik wel kan doen", zei de minister, "is de inspectie vragen een vinger aan de pols te houden.</p>
<h2>Geen voorstander</h2>
<p>Burgemeester Janssen van Zeist, waar Den Dolder onder valt, is geen voorstander van vervroegde sluiting, ook al vragen de inwoners daar wel om. "Daar gaan wij als gemeente niet achteraan jagen. Als veiligheid in een handomdraai gerealiseerd zou kunnen worden door het sluiten van een kliniek, ben je bezig met een schijnvertoning", zei hij na afloop van de eerste bijeenkomst.</p>
<p>"We moeten in de praktijk aan daadwerkelijke veiligheid werken. Er is anderhalf jaar geleden iets verschrikkelijks gebeurd en sinds die tijd wordt in Den Dolder heel hard gewerkt om op de weg van vertrouwen en feitelijke veiligheid goede stappen te zetten."</p>
<p>"Er hangen maatregelen in de lucht en ik wil weten wat die in de praktijk betekenen", zegt de burgemeester. "Maar ik heb er wel vertrouwen in. Bovendien kijkt de minister een tijdje mee en komt de inspectie wat vaker op bezoek. Nu gaat het erom dat de zorgsector de handschoen oppakt en het waarmaakt. De samenleving moet daar ook op kunnen rekenen."</p>
