---
layout: post
title: "Met hulp van onfortuinlijke Klaassen blijft Bayern koploper"
date: Sat, 20 Apr 2019 17:49:06 +0200
category: sport
externe_link: "https://nos.nl/l/2281314"
feature_image: "https://nos.nl/data/image/2019/04/20/544936/1008x567.jpg"
---

<p>Bayern München moest er hard voor werken, maar blijft ook na dit weekend koploper van de Bundesliga. In de eigen Allianz Arena wonnen de Zuid-Duitsers moeizaam met 1-0 van Werder Bremen, dat na een uur met tien man kwam te spelen.</p>
<p>Bayern staat nu vier punten voor op naaste belager Borussia Dortmund, maar wel met een duel meer gespeeld. Dortmund kan morgen, wanneer het uit speelt tegen SC Freiburg, het verschil weer op één punt brengen.</p>
<p>Bij Werder kreeg Milos Veljkovic, in het hart van de verdediging de kompaan van oud-AZ-speler en ex-Ajacied Niklas Moisander, een halfuur voor tijd zijn tweede gele kaart. Even daarvoor vond Bayern-speler Serge Gnabry met een vlammend schot de paal.</p>
<h2>Ongelukkige Klaassen</h2>
<p>Na de rode kaart voor Veljkovic bracht Bayern-trainer Niko Kovac direct aanvallende middenvelder Leon Goretzka voor de defensiever ingestelde middenvelder Javi Martínez. Het aanvalsplan van Bayern wierp een kwartier voor tijd eindelijk zijn vruchten af.</p>
<p>Nota bene verdediger Niklas Süle zorgde voor het verlossende doelpunt. Zijn inzet, op de rand van het strafschopgebied, werd aangeraakt door de inglijdende Werder-speler Davy Klaassen, die zo de bal van richting veranderde en daarmee zijn keeper Jiri Pavlenka kansloos liet.</p>
<p>In het vervolg kreeg Bayern nog grote kansen om de score te verdubbelen, maar Robert Lewandowksi (schot op de lat en poging van dichtbij over) en Goretzka (stijlvol stiftje) misten.</p>
<p>Woensdag kan Werder revanche nemen. Beide ploegen treffen elkaar dan in Bremen in de halve finales van de Duitse beker.</p>
<h2>Belangrijke zege Bosz</h2>
<p>Peter Bosz boekte met zijn Bayer Leverkusen een belangrijke overwinning in de strijd om Europees voetbal. Door de 2-0 zege in eigen huis op 1. FC Nürnberg staat de club nu zesde, dat na dit seizoen recht geeft op het spelen van play-offs voor de Europa League.</p>
<p>FC Augsburg heeft in de met 6-0 gewonnen thuiswedstrijd tegen VfB Stuttgart een eigen clubrecord verbeterd. Voor het eerst in de geschiedenis scoorde de ploeg van basisspeler Jeffrey Gouweleeuw meer dan vijf keer in een competitiewedstrijd.</p>
