---
layout: post
title: "Leger Sudan zet president Bashir aan de kant"
date: Thu, 11 Apr 2019 08:51:14 +0200
category: buitenland
externe_link: "http://feeds.nos.nl/~r/nosnieuwsbuitenland/~3/_n9CENS2_Gw/2279942"
feature_image: "https://nos.nl/data/image/2019/04/11/542885/1008x567.jpg"
---

<p>In Sudan heeft het leger een staatsgreep gepleegd. Tijdens een tv-toespraak maakte de minister van Defensie bekend dat president Bashir is afgezet en gearresteerd.</p>
<p>Er komt een tweejarige overgangstermijn, waarin een militaire raad het voor het zeggen heeft. Daarna worden "eerlijke en vrije verkiezingen" gehouden, zegt minister Ibn Ouf van Defensie. De grondwet wordt voorlopig opgeschort.</p>
<p>De militairen hebben voor een periode van drie maanden de noodtoestand uitgeroepen. De landsgrenzen zijn voorlopig gesloten en het luchtruim boven Sudan blijft 24 uur dicht.</p>
<h2>Strafhof</h2>
<p>Tegen Bashir loopt al jaren een internationaal aanhoudingsbevel dat is uitgevaardigd door het Internationaal Strafhof. Hij wordt ervan beschuldigd dat hij verantwoordelijk is voor oorlogsmisdaden en misdaden tegen de menselijkheid in de Sudanese regio Darfur.</p>
<p>Volgens Ibn Ouf wordt Bashir op een veilige plek vastgehouden. Het is onduidelijk wat er met hem gaat gebeuren.</p>
<h2>Demonstraties</h2>
<p>Al maanden wordt er geprotesteerd tegen Bashir, die in 1989 aan de macht kwam.</p>
<p>Er is veel onvrede over hoge inflatie en voedseltekorten:</p>
<p>Ondanks de aanhoudende protesten weigerde president Bashir tot nu toe om op te stappen. In februari riep hij de noodtoestand uit, waardoor de regering werd ontbonden en de politie meer bevoegdheden kreeg. Die kon daardoor harder ingrijpen bij demonstraties. Zo werd er soms met scherp geschoten. Tientallen betogers zijn sindsdien om het leven gekomen.</p>
<p>Vorige maand droeg Bashir een deel van zijn politieke macht over, als tegemoetkoming aan de demonstranten. Voor hen ging dit niet ver genoeg. De betogers zeiden door te gaan tot Bashir zijn aftreden bekend zou maken.</p><img src="http://feeds.feedburner.com/~r/nosnieuwsbuitenland/~4/_n9CENS2_Gw" height="1" width="1" alt=""/>
