---
layout: post
title: "Handelsoorlog China en VS is terug op de beurzen"
date: Mon, 06 May 2019 09:34:22 +0200
categories: 
- financieel 
- economie 
externe_link: "https://nos.nl/l/2283434"
feature_image: "https://nos.nl/data/image/2018/06/15/479461/1008x567.jpg"
---

<p>De Verenigde Staten jagen met de aankondiging van meer en hogere importheffingen op Chinese producten beleggers op de kast. De beurs van Shanghai verloor bijna 6 procent, de markt in Hongkong verspeelt meer dan 3 procent. De Europese aandelenmarkten volgen in dat spoor en openen de nieuwe handelsweek stuk voor stuk twee procent lager.</p>
<p>De vrees bestaat dat de handelsoorlog zich verhardt en daarmee de wereldhandel schaadt en de economische groei remt. Ook de olieprijs daalt daardoor en noteert weer minder dan 70 dollar voor een vat ruwe Brent-olie.</p>
<p>Al maanden onderhandelen Amerika en China over een einde aan de handelsoorlog, maar in de ogen van president Trump duurt het allemaal veel te lang.</p>
<p>In een tweet kondigde Trump gisteren aan de importtarieven met ingang van aanstaande vrijdag op te schroeven van 10 naar 25 procent. Op nog eens 325 miljard dollar aan goederen komt ook een heffing van 25 procent. Daarmee valt nagenoeg de hele Amerikaanse import van Chinese goederen onder hogere importtarieven.</p>
<p>De Amerikaanse tarieven op de Chinese goederen zijn volgens Trump een goede zaak. Een deel van de economische groei is te danken aan de heffingen. Het zou ook maar geringe impact hebben op de Amerikaanse prijzen daar de Chinezen het gros van de meerkosten dragen. Het Amerikaanse bedrijfsleven betwist dit overigens.</p>
<p>Volgens de Wall Street Journal en de South China Morning Post zou de komst van een grote Chinese delegatie voor de handelsbesprekingen deze week, de elfde ronde inmiddels, op losse schroeven staan. Een woordvoerder van het Chinese ministerie van buitenlandse zaken liet echter weten dat "de delegatie van China zich voorbereidt om naar de VS te gaan voor gesprekken."</p>
<h2>Lang, moeizaam, diffuus</h2>
<p>Twee maanden geleden leek het nog af te stevenen op een vredesakkoord in de handelsoorlog. Partijen zijn al maanden met elkaar in de weer, maar eind mei zou het zover zijn. Toegegeven, het duurt lang, lijkt soms moeizaam te verlopen en de tekenen zijn diffuus.</p>
<p>Een akkoord tussen China en VS leek vorige week nog binnen handbereik. Trump twitterde enthousiast dat het de goede kant op ging. Het blijkt nu veeleer een veeg teken en een offensief om China onder druk te zetten. "Een handelsovereenkomst met China gaat er komen, maar het gaat te langzaam omdat ze willen blijven onderhandelen. Niet dus", twitterde Trump gisteren.</p>
<p>De handelsrelaties tussen China en de VS zijn al jarenlang erg scheef. China exporteert veel meer naar de VS dan de VS naar China en de kloof groeit alleen maar. Trump wil daar verandering in brengen en het handelstekort terugbrengen naar 200 miljard dollar. De handel met de VS is goed voor een vijfde van de totale Chinese export.</p>
