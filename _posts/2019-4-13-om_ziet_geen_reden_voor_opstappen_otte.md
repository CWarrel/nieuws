---
layout: post
title: "OM ziet geen reden voor opstappen Otte"
date: Sat, 13 Apr 2019 17:42:09 +0200
category: binnenland
externe_link: "https://www.telegraaf.nl/nieuws/3440733/om-ziet-geen-reden-voor-opstappen-otte"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d24d506c-5e02-11e9-b4ef-0217670beecd.JPG"
---

<p class="intro">Het College van procureurs-generaal zegt te beseffen hoe verschrikkelijk het verlies van Anne Faber is voor de familie, maar ziet geen aanleiding voor het opstappen van Rinus Otte als lid van het College. Otte was eerder als voorzitter van het gerechtshof betrokken bij een vonnis over Michael P., de latere moordenaar van Anne Faber.</p> <p>„Bij uitspraken in strafzaken in hoger beroep zijn drie raadsheren betrokken en zij komen tot hun oordeel na rijp beraad. Na het uitspreken van een vonnis of arrest wordt door de rechters of raadsheren geen verdere inhoudelijke toelichting gegeven op een zaak, ook niet achteraf”, aldus het college.</p><p>Reactie interview</p><p>Daarmee reageert het op een hernieuwde oproep tot Ottes vertrek van de nabestaanden, zaterdag gedaan in een interview met Annes vader Wim en oom Hans Faber in De Telegraaf. Daarin pleiten zij nogmaals voor het opstappen van een aantal verantwoordelijken en betrokkenen.</p><p>Ook verwijst het College naar eerdere pogingen tot een gesprek. Dat zou echter gebeuren in het bijzijn van twee journalisten van de Volkskrant. „Daar voelde ik helemaal niks voor. Ik ga niet communiceren via de krant”, zei Otte destijds tegen NRC.</p><p>De nabestaanden van de vermoorde Anne Faber zeggen nooit een reactie te hebben ontvangen van de oud-rechter. Dat zal ook niet meer gebeuren, reageert het College van procureurs-generaal, dat verwijst naar het antwoord dat Otte eerder gaf aan NRC op de vraag of hij alsnog een gesprek zou overwegen. „Nu niet meer”, zei Otte toen. „De zaak is te besmet geraakt.”</p><p>Verder zei hij: „Wat me enorm raakt is de suggestie dat ík eigenlijk zijn dochter heb vermoord. Dat doet echt pijn. Ik kan me niet verdedigen. Bovendien hélpt er geen enkele verdediging. Wát ik ook zou zeggen tegen Annes vader, ik krijg dat nooit uitgelegd. Vanuit zijn verdriet is het nooit genoeg. En dat begrijp ik als vader heel goed.”</p>
