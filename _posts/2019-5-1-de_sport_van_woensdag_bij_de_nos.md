---
layout: post
title: "De sport van woensdag bij de NOS"
date: Wed, 01 May 2019 05:51:19 +0200
category: sport
externe_link: "https://nos.nl/l/2282770"
feature_image: "https://nos.nl/data/image/2019/05/01/547139/1008x567.jpg"
---

<p>Het is de day after en dus blikken we uitgebreid terug op het door Ajax met 1-0 gewonnen duel met Tottenham Hotspur in de halve finales van de Champions League.</p>
<p>Dat doen we met onze analist Rafael van der Vaart, die voor beide clubs uitkwam en gisteren aandachtig toeschouwer was in Londen. Zijn bevindingen over de wedstrijd zijn te zien op NOS.nl en in de app, in het Lunchjournaal (13.10 uur, NPO 1) en in het Sportjournaal (18.45 uur, NPO 1). Ook de samenvatting van het duel komt in beide uitzendingen voorbij.</p>
<h2>Barcelona-Liverpool</h2>
<p>De andere clash in de halve eindstrijd van het kampioenenbal vindt vanavond plaats. Het gigantenduel FC Barcelona-Liverpool (21.00 uur) is live te volgen in Langs de Lijn En Omstreken op NPO Radio 1 en via ons liveblog in de NOS-app en op NOS.nl.</p>
<p>Eerder op de dag, in het Lunchjournaal en Sportjournaal, blikken we met de hoofdrolspelers van vanavond vooruit op de wedstrijd.</p>
<h2>Caster Semenya</h2>
<p>Om 12.00 uur vanmiddag volgt de uitspraak in de beroepszaak die de Zuid-Afrikaanse atlete Caster Semenya heeft aangespannen tegen de internationale atletiekfederatie IAAF.</p>
<p>De tweevoudig olympisch kampioene op de 800 meter stapte naar het internationaal sporttribunaal CAS om de regel aan te vechten die haar verplicht medicamenten te nemen om een hormonale afwijking te bestrijden. Semenya heeft een (aangeboren) hoge testosteronspiegel, waardoor het krachtsverschil met andere atletes groot is.</p>
<p>Meer over de uitspraak in het Lunchjournaal en Sportjournaal. In Nieuwsuur (vanaf 22.00 uur, NPO 2) gaan we dieper in op de uitspraak in de zaak.</p>
<h2>Croky Cup</h2>
<p>In het sportgedeelte van Nieuwsuur is een reportage te zien over KV Mechelen. De succesvolle ploeg is finalist in de Belgische beker, maar ook hoofdpersoon in 'Operatie Propere Handen', een grootschalig onderzoek naar witwaspraktijken, omkoping en matchfixing in het Belgische voetbal.</p>
<p>Hoe speel je de finale van de nationale beker, terwijl er boven jouw club dikke donderwolken hangen?</p>
