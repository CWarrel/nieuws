---
layout: post
title: "Annejet van der Zijl schrijft Boekenweekgeschenk"
date: Wed, 10 Apr 2019 23:43:06 +0200
category: cultuur
externe_link: "https://nos.nl/l/2279915"
feature_image: "https://nos.nl/data/image/2019/04/10/542793/1008x567.jpg"
---

<p>Annejet van der Zijl schrijft volgend jaar het Boekenweekgeschenk voor de Boekenweek. Van der Zijl maakte naam met onder meer het boek Sonny Boy en werken over onder anderen Annie M.G. Schmidt en prins Bernhard.</p>
<p>Van der Zijl (57) is "heel blij" met de opdracht. Ze verklapte al wat over haar plannen met het boek: "Net toen dit ter sprake kwam, was ik me aan het verdiepen in een Amerikaans-Nederlandse liefdesgeschiedenis in tijden van onderdrukking en slavernij. De negentiende eeuw, dus.</p>
<p>"Ik ben er inmiddels voor naar Amerika geweest en het is inderdaad een uitzonderlijk verhaal dat me bij uitstek geschikt lijkt voor het brede en hopelijk ook nieuwe publiek dat ik met dit geschenk wil bereiken."</p>
<h2>Thema wordt later onthuld</h2>
<p>Eveline Aendekerk, directeur van de organiserende stichting CPNB, verwacht veel van Van der Zijl, die volgens haar "als geen ander" historische figuren op een spannende manier opnieuw tot leven weet te brengen.</p>
<p>Aendekerk: "Haar boeken geven een unieke inkijk in andere tijden en werelden".</p>
<p>De 85ste Boekenweek wordt gehouden van zaterdag 7 maart tot en met zondag 15 maart. Het thema van de week wordt later onthuld. Dit jaar schreef Jan Siebelink het Boekenweekgeschenk.</p>
