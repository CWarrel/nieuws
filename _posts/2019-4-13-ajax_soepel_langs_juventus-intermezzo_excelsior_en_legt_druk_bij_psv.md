---
layout: post
title: "Ajax soepel langs Juventus-intermezzo Excelsior en legt druk bij PSV"
date: Sat, 13 Apr 2019 20:23:03 +0200
category: sport
externe_link: "https://nos.nl/l/2280314"
feature_image: "https://nos.nl/data/image/2019/04/13/543392/1008x567.jpg"
---

<p>Van Cristiano Ronaldo naar Dennis Eckert, het was even omschakelen voor Ajax. Maar het eredivisie-duel met Excelsior, gesandwicht tussen twee Champions League-krakers tegen Juventus, werd met succes doorstaan: 6-2 zege.</p>
<p>Maar goed ook voor de Amsterdammers, de situatie aan kop van de eredivisie is immers genoeglijk bekend. Ajax en PSV hadden voor aanvang van de huidige speelronde evenveel punten, de koppositie werd door eerstgenoemde slechts bezet op basis van een beter doelsaldo.</p>
<p>Ajax' opdracht voor aanvang was zodoende even duidelijk als ingewikkeld: winnen, het liefst met groot verschil, maar belangrijker nog zonder blessures op te lopen, zo drie dagen voor de return tegen Juventus.</p>
<h2>De Jong valt uit</h2>
<p>Dat eerste lukte, dat laatste niet. Frenkie de Jong, "niet af te stoppen" in het eerste treffen met Juve, ging al in de 28ste minuut naar de kant. De middenvelder greep naar de achterkant van zijn bovenbeen, wat kan duiden op een hamstringblessure.</p>
<p>Klaas-Jan Huntelaar, in de basis begonnen ten koste van Lasse Schöne, vervulde een glansrol in de eerste helft. De spits werd in de tiende minuut weggestuurd door Donny van de Beek en verschalkte Excelsior-doelman Alessandro Damen met een bekeken wippertje: 1-0.</p>
<p>Vijf minuten voor rust maakte Huntelaar ook de 3-0, hij vormde het eindstation van een mooi uitgespeelde aanval. Tussendoor gaf de routinier tevens al kaatsend de assist bij de 2-0 van Dusan Tadic.</p>
<h2>Ajax wat de klok slaat</h2>
<p>Mounir El Hamdaoui deed met een mooie goal vlak voor rust wat terug voor Excelsior (3-1), maar in de tweede helft was het wederom Ajax wat de klok sloeg.</p>
<p>Na een uur spelen maakte Tadic zijn tweede van de avond, de Serviër mocht - na ingrijpen van de VAR - aanleggen vanaf elf meter vanwege een overtreding van Ryan Koolwijk op Matthijs de Ligt in het strafschopgebied.</p>
<p>In de 65ste minuut gaf Huntelaar het Amsterdamse publiek zelfs reden tot het scanderen van 'tien, tien, tien', met zijn derde van de avond. De 35-jarige spits schoot knap raak in de korte hoek (5-1).</p>
<p>Ruim een kwartier voor tijd zat de prachtavond van Huntelaar erop, hij kreeg een publiekswissel. Zijn vervanger Kasper Dolberg ging echter verder waar zijn collega-spits gebleven was: scoren.</p>
<h2>Dolberg weer Goalberg</h2>
<p>En de manier waarop zal de jonge Deen, die een moeizaam seizoen doormaakt, vertrouwen geven. Dolberg nam een vrije trap van Ziyech aan op de borst en schoot met links schitterend raak uit de draai (6-1).</p>
<p>De tien haalde Ajax niet meer, de koploper vond het in de slotfase wel welletjes en richtte de blik alvast op Juventus. Het gaf Excelsior de gelegenheid een tweede treffer te maken, Jeffrey Fortes zorgde een minuut voor tijd met een rake kopbal voor de 6-2.</p>
<p>De ruime zege van Ajax kwam echter niet meer in gevaar, waardoor de Amsterdammers de druk weer bij PSV legden. De Eindhovenaren komen zondag in actie tegen De Graafschap, in de wetenschap dat de titelconcurrent weer vier goals is uitgelopen wat betreft doelsaldo.</p>
