---
layout: post
title: "Rakitic onder de indruk van Liverpool en Van Dijk: 'Er is veel respect voor hem'"
date: Wed, 01 May 2019 10:13:43 +0200
category: sport
externe_link: "https://nos.nl/l/2282799"
feature_image: "https://nos.nl/data/image/2019/05/01/547179/1008x567.jpg"
---

<p>FC Barcelona ontvangt woensdagavond Liverpool in de halve finales van de Champions League. Over en weer is er veel respect.</p>
<p>Zo ook voor Virgil van Dijk, rots in de branding bij de Engelse grootmacht. "Hij is een van de beste centrale verdedigers ter wereld en heeft niet voor niets de prijs voor beste speler in Engeland gewonnen."</p>
<p>Het zijn de woorden van Ivan Rakitic, middenvelder van FC Barcelona. "Er is veel respect voor hem. De defensie van Liverpool is mede door hem goed georganiseerd", aldus de Kroaat.</p>
<p>Dat zal Barcelona echter niet afschrikken, verzekerde Rakitic. "We zullen proberen veel doelpunten te maken, om met een goed vooruitzicht naar Anfield af te reizen", blikte hij vast vooruit op de return in Engeland.</p>
<h2>Tempel</h2>
<p>Op de afsluitende persconferentie voor de kraker kwamen ook de uitspraken van Liverpool-trainer JÃ¼rgen Klopp over Camp Nou ter sprake. Hij bestempelde het stadion maandag als 'vrij groot, maar niet zoiets als een voetbaltempel'.</p>
<p>"Ik heb de beelden gezien en ik denk dat hij wat druk wilde wegnemen bij zijn spelers", aldus Rakitic. "Maar een wedstrijd in Camp Nou spelen is van een andere orde. Het is speciaal. De sfeer hier is anders dan waar ook."</p>
<p>De middenvelder van Barcelona kent Klopp nog uit zijn tijd in Duitsland, toen Rakitic in dienst was van Schalke 04 en Klopp aan het roer stond bij Borussia Dortmund.</p>
<p>"Hij maakt een team beter, tot in details. Het is moeilijk om een door hem getrainde ploeg af te stoppen", was Rakitic lovend. "We moeten zorgen dat we Liverpool ver van onze goal afhouden. Maar na het winnen van de landstitel blaken we van het zelfvertrouwen. We zijn er klaar voor."</p>
<h2>Wie heeft beste vorm?</h2>
<p>Rakitic' coach Ernesto Valverde temperde de verwachtingen wel enigszins. "Ik kan niet zeggen welk team beter in vorm is. Wij zijn de Spaanse landskampioen, maar hun seizoen spreekt voor zich", daarbij doelend op de titelrace waarin Liverpool nog verwikkeld is met Manchester City.</p>
<p>"Ze spelen snel en hebben een geweldige aanval. Het is een moeilijke ploeg om te verslaan", aldus Valverde.</p>
<p>Klopp op zijn beurt sprak ook lovend over de komende opponent en is vooral benieuwd naar het niveau van zijn eigen formatie, die voor het tweede opeenvolgende seizoen bij de laatste vier in het kampioenenbal zit.</p>
<p>"Dat is natuurlijk een geweldige prestatie. Toch zijn we nog niet zo ver als Barcelona. Ik hoor verhalen dat die club niet meer het niveau heeft van een paar jaar geleden. Geloof me, dat is onzin. Het is een fantastisch voetballend elftal, dat bol staat van kwaliteit en vertrouwen."</p>
<h2>Droom</h2>
<p>"Elke voetballer droomt ervan om dit soort wedstrijden te spelen'', vervolgde Klopp. "Iedereen droomt ervan om tegen Barcelona te spelen en om, in het beste geval, er een echte wedstrijd van te maken."</p>
<p>"Maar wij kunnen deze wedstrijd niet ingaan met de opdracht dat we moeten scoren. Het enige dat we kunnen doen is proberen te scoren. Wat we altijd proberen. We moeten heel solide spelen en hard werken. Misschien hebben we dan een kans."</p>
