---
layout: post
title: "Harde woorden van Kim Jong-un voor Zuid-Koreaans bezoek aan Witte Huis"
date: Thu, 11 Apr 2019 04:55:59 +0200
category: buitenland
externe_link: "http://feeds.nos.nl/~r/nosnieuwsbuitenland/~3/X3jPy-j-pko/2279927"
feature_image: "https://nos.nl/data/image/2019/02/26/533433/1008x567.jpg"
---

<p>De Noord-Koreaanse leider Kim Jong-un zegt dat hij landen die zijn land sancties opleggen "een serieuze slag" wil toebrengen. Dat wil hij doen door zijn land meer zelfvoorzienend te maken, meldt staatspersbureau KCNA.</p>
<p>Kim deed zijn uitspraken tijdens een toespraak voor hoge leden van zijn Arbeiderspartij.</p>
<p>In die toespraak noemde hij geen landen, maar de uitspraken lijken gericht aan de Amerikaanse president Trump. Die ontmoet vandaag de Zuid-Koreaanse president Moon Jae-in in Washington.</p>
<p>De presidenten spreken dan onder meer over de ontmanteling van het kernwapenprogramma van Noord-Korea. Het is de eerste keer dat er op het hoogste niveau gesproken wordt tussen de twee sinds de top tussen Trump en Kim Jong-un eind februari in Vietnam. Die gesprekken hebben niet tot resultaat geleid.</p>
<h2>Sancties</h2>
<p>Ondertussen heeft de VN-Veiligheidsraad unaniem ingestemd met de verlenging van het mandaat van de experts die de sancties op Noord-Korea controleren. Rusland heeft daarbij aangedrongen dat de experts ook gaan kijken naar het effect van de sancties op de bevolking.</p>
<p>Rusland maakt zich zorgen dat de maatregelen vooral de bevolking raken. Een groot deel van de mensen in Noord-Korea zou ondervoed zijn.</p>
<p>De sancties werden in 2017 ingesteld na een serie Noord-Koreaanse rakettesten. Daardoor kan het land geen grondstoffen, voedsel en textiel exporteren. Ook de olie-import is grotendeels aan banden gelegd.</p><img src="http://feeds.feedburner.com/~r/nosnieuwsbuitenland/~4/X3jPy-j-pko" height="1" width="1" alt=""/>
