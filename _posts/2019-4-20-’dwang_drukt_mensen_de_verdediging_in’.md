---
layout: post
title: "’Dwang drukt mensen de verdediging in’"
date: Sat, 20 Apr 2019 07:47:33 +0200
category: overig
externe_link: "https://www.telegraaf.nl/watuzegt/3473901/dwang-drukt-mensen-de-verdediging-in"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/cb642802-632f-11e9-b172-02d1dbdc35d1.jpg"
---

<p class="intro">Wel of niet vaccineren? Dat is geen discussie. Het is een aanvaring tussen een wetenschappelijke en een emotioneel-mythische wereldvisie, waarbij het niet gaat om preventie van onschuldige en kwaadaardige ziekten, want infectieziekten kennen geen onschuld bij de kwetsbaarste kinderen. Maatschappelijk gezien zijn de voordelen veel groter dan de nadelen.</p> <p>De Wereldgezondheidsorganisatie heeft de noodklok al geluid. Wereldwijd daalt het percentage van het aantal kinderen dat ingeënt is. Ook in Nederland zijn er steeds meer vaccinatieweigeraars. De vaccinatiegraad voor de kinderziekten die we vergeten waren, is gedaald. De bezorgdheid bij kinderartsen daarover neemt toe.</p><p>De oplossing van deze bedreiging van de volksgezondheid lijkt simpel. Vaccinatie zou verplicht moeten zijn, maar hoe implementeer en controleer je zo’n regel? Moeten kinderen die niet gevaccineerd zijn en die daardoor ook anderen aan micro-organismen blootstellen, voortaan bij het betreden van publieke ruimtes een bewijs van vaccinatie vertonen? Het betekent geen crèches, geen basisonderwijs, geen bioscoop, geen trein- en vliegreisjes of kerkbezoek  meer. En zelfs op verjaardagen kunnen ze geweigerd worden. Gaan de vaccinatiebewijsjesmoeders de luizenmoeders vervangen?</p><p>Het is een vrijwel onuitvoerbare wet. Misschien moeten we meer ons best doen te kijken naar de oorzaken van het verdwijnen van het vertrouwen in de geneeskunde. Wat is er in de afgelopen jaren gebeurd waardoor zoveel mensen – ook met een goede opleiding – denken dat alle wetenschappelijke onderzoekers dom en oneerlijk zijn? De discussie over vaccinatie laat op verschillende niveaus zien hoe het vertrouwen in overheden is.</p><p>De hele bevolking werd in de loop van de jaren 70 en 80 een potentiële patiënt van de zorg. Daarmee veranderde de relatie tussen zorgverleners en hun patiënten die steeds vaker cliënten of zorgconsumenten werden genoemd. Vertrouwen is de basis voor de primaire relatie tussen arts en gebruiker van de zorg. Keuzevrijheid is de basis onder de gezondheidszorg als markt. Dat vereist mondige patiënten. Juist in de jaren 90 nam ook toegang tot informatie via internet toe. Daar werd geen  onderscheid gemaakt op basis van betrouwbaarheid van informatie en mogelijke belangenverstrengeling.  Een incidenteel inkijkje in de manier waarop  grote farmaceutische bedrijven hun middelen soms goedgekeurd wisten te lobbyen via een goede relatie met medische onderzoekers, droeg  ook niet echt bij aan het vertrouwen.</p><p>Mensen in conservatieve calvinistische omgeving noemden wat de wetenschap risico’s noemt de wil van God. Gegoede intelligente ouders met een kritische kijk op bemoeienis door de overheid zijn zich gaan voelen als  rebelse strijders tegen Big Brother. Daartegen werkt dwang niet en die zal hen alleen maar meer in de verdediging drukken. We hebben geen burgeroorlog nodig, maar  verstandige afspraken.</p><p>Geen kinderbijslag voor kinderen die niet gevaccineerd worden, is genoemd als mogelijkheid die vrij van dwang is. Dat kost een gezin ongeveer 16.000 euro voor de jeugd van één kind zonder prik. In Australië is dat met succes ingevoerd en dat ging samen met het aanstellen van speciale voorlichters die bij mensen thuis kwamen om  uit te leggen wat de voor- en nadelen van vaccinatie zijn. Dat is misschien voldoende om het vaccinatieniveau weer zo hoog te krijgen dat epidemieën uitblijven. Dwang werkt meestal niet.</p><p>Ivan Wolffers, schrijver, arts en emeritus-hoogleraar gezondheidszorg</p>
