---
layout: post
title: "Verkiezingsuitslag ongewijzigd na hertelling stemmen in Flevoland"
date: Tue, 16 Apr 2019 10:35:32 +0200
category: nieuws
externe_link: "https://nos.nl/l/2280697"
feature_image: "https://nos.nl/data/image/2019/04/16/544023/1008x567.jpg"
---

<p>Het hertellen van de stemmen van de Provinciale Statenverkiezingen in Flevoland heeft geen andere uitslag opgeleverd. Dat heeft burgemeester Adema van Lelystad bekendgemaakt. Denk behoudt zijn zetel in Provinciale Staten.</p>
<p>Op verzoek van het CDA werden de 160.000 stemmen in Flevoland opnieuw geteld. Na de verkiezingen op 21 maart kreeg de partij in de voorlopige uitslag vier zetels, maar bij de definitieve uitslag bleek dat het CDA één zetel kwijt was geraakt aan Denk.</p>
<h2>Sterkere positie</h2>
<p>Voor het CDA was die vierde zetel belangrijk, omdat ze er een sterkere positie door hadden gekregen in de onderhandelingen over een nieuw college van Gedeputeerde Staten. Het zou de partij even groot hebben gemaakt als de PVV en GroenLinks.</p>
<p>Forum voor Democratie werd tijdens de verkiezingen de grootste partij in de provincie en heeft de leiding in de formatie. Ondernemer en tv-persoonlijkheid Annemarie van Gaal is in Flevoland aangesteld als informateur.</p>
