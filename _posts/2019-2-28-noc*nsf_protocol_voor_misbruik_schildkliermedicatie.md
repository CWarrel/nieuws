---
layout: post
title: "NOC*NSF: Protocol voor misbruik schildkliermedicatie"
date: Thu, 28 Feb 2019 10:29:28 +0100
categories: 
- sport 
- schaatsen 
externe_link: "https://www.telegraaf.nl/sport/3219652/noc-nsf-protocol-voor-misbruik-schildkliermedicatie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5856c58e-3b3b-11e9-b2a1-97676b1d2225.jpg"
---

<p class="intro">NOC*NSF en sportartsen hebben een protocol opgesteld om misbruik van schildkliermedicatie door topsporters tegen te gaan.</p> <p>Volgens de opgestelde afspraken dient een sportarts een onafhankelijke endocrinoloog te raadplegen bij het voorschrijven van de medicatie. „We kunnen het niet zozeer verplichten, want we zijn geen artsenorganisatie”, zegt de woordvoerder van NOC*NSF na berichtgeving van de Volkskrant.</p><p>Het niet-bindende protocol is opgesteld samen met dertig sportartsen die zijn verbonden aan de sportkoepel. „Zij wilden ook graag een aanscherping”, aldus de woordvoerder. Cees-Rein van den Hoogenband, medisch directeur van NOC*NSF, zei dat hij het ziet als een „extra slot op de deur.”</p><p>Schaatsbond KNSB stuurde vorig jaar juli een brief aan topschaatsers na signalen over misbruik van schildkliermedicatie. Ook andere topsporters zouden deze middelen gebruiken. De medicijnen, bedoeld voor mensen met een traag werkende schildklier, helpen om snel af te vallen. Sporters zouden daardoor beter kunnen presteren.</p>
