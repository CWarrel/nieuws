---
layout: post
title: "Tusk: EU moet langer brexituitstel overwegen"
date: Tue, 09 Apr 2019 19:40:04 +0200
category: financieel
externe_link: "https://www.telegraaf.nl/financieel/3420065/tusk-eu-moet-langer-brexituitstel-overwegen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7d0d595e-5af0-11e9-9405-0218eaf05005.jpg"
---

<p class="intro">EU-president Donald Tusk roept de 27 EU-leiders op een langer brexituitstel te overwegen dan waar de Britse premier Theresa May zelf om vraagt. De verdeeldheid binnen het Britse parlement over de brexitdeal geeft weinig aanleiding te geloven dat het ratificatieproces ervan voor eind juni kan zijn afgerond, schrijft hij in zijn uitnodigingsbrief voor de EU-top woensdag in Brussel. May wil uitstel van de deadline tot 30 juni.</p> <p>Tusk schrijft dat een kort uitstel dreigt te leiden tot steeds nieuwe korte uitstelperiodes en spoedbijeenkomsten. Daardoor zouden er ook telkens ,,klifhang''-momenten zijn waarbij de Britten alsnog zonder afspraken, op een chaotische manier, de EU zouden verlaten. Die situatie zou het gewone werk van de EU de komende maanden overschaduwen en tot blijvende onzekerheid bij burgers en bedrijven leiden, aldus Tusk.</p><p>De Pool pleit daarom voor een ,,flexibel uitstel'' zolang het nodig is maar van maximaal een jaar. Zodra de brexitdeal door alle partijen is goedgekeurd kan het Verenigd Koninkrijk dan uit de EU. Een langer uitstel geeft de Britten ook de kans hun ,,brexitstrategie te heroverwegen'', aldus Tusk.</p><p>Tusk stelt wel voorwaarden aan zo’n flexibel uitstel. Het terugtrekkingsakkoord over de scheidingsvoorwaarden kan niet worden opengebroken en Londen moet tijdens deze periode ,,welgemeend'' blijven samenwerken binnen de EU. ,,We moeten onthouden dat het Verenigd Koninkrijk als lidstaat volle rechten en verplichtingen heeft. In elk geval kan de Britse regering desgewenst op elk moment het artikel 50 eenzijdig intrekken.'’ In artikel 50 van het EU-verdrag staan de spelregels voor terugtrekking uit de EU.</p>
