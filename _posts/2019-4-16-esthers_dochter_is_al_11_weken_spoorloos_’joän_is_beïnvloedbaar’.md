---
layout: post
title: "Esthers dochter is al 11 weken spoorloos: ’Joän is beïnvloedbaar’"
date: Tue, 16 Apr 2019 16:00:00 +0200
category: binnenland
externe_link: "https://www.telegraaf.nl/vrouw/3452811/esthers-dochter-is-al-11-weken-spoorloos-joan-is-beinvloedbaar"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/d91c3450-603f-11e9-a2cf-02d1dbdc35d1.jpg"
---

<p class="intro">Joän Berends (17) uit Zetten vertrok eind januari naar haar stageadres in Heteren (Gelderland), maar kwam daar nooit aan. Sindsdien ontbreekt elk spoor van de tiener. Moeder Esther Muller is radeloos: "Had ik haar toch in huis moeten houden?"</p> <p>Geen telefoontje, geen berichtje... Helemaal niets. Al elf weken heeft Esther geen enkel idee wat er met haar dochter is gebeurd. Esther: "Die onwetendheid is verschrikkelijk. Ik weet niet waar Joän is, hoe het met haar gaat en of ze überhaupt nog wel leeft. Dat maakt mij helemaal gek."</p><p>Spoorloos</p><p>Haar dochter vertrok op maandag 28 januari vanuit de instelling - waar ze verbleef vanwege psychische problemen - naar haar stageadres. "Haar fiets is daar aangetroffen, maar Joän is sindsdien spoorloos. Haar telefoon werkt niet meer, haar social media accounts zijn uit de lucht... Er is niets meer."</p><p>Esther vermoedt dat ze is vertrokken met de man (40) die ze niet lang daarvoor had leren kennen op de plaatselijke kermis. "Hij droeg Joän op handen. Overspoelde haar met dure cadeaus en palmde haar in met lieve woorden. Joän was stapelverliefd op die man, maar ik wist meteen dat het niet goed zat."</p><p>Lees ook: 'Ook meisjes uit 'normaal' gezin kunnen in handen loverboy vallen'</p><p>Loverboy</p><p>Een gevoel dat blijkt te kloppen, want via de politie ontdekt Esther dat het gaat om een man die al eens acht jaar (!) kreeg wegens loverboy-praktijken. "Ik schrok daar enorm van. Ik heb van alles geprobeerd om haar te waarschuwen en zelfs de politie met haar laten praten, maar het kwam totaal niet binnen."</p><p>In overleg met de begeleiders van de instelling, besluit Esther haar dochter over te plaatsen naar een gesloten afdeling. "Ik móest wel. Joän is zo’n gevoelig en beïnvloedbaar meisje. Deze man wist precies hoe hij haar moest bespelen. Voor haar eigen veiligheid moesten we haar uit zijn buurt houden."</p><p>In huis</p><p>Maar alle inspanningen hebben niet mogen baten. "Elke dag denk ik: 'Wat had ik anders kunnen doen? Had ik haar toch in huis moeten houden? Er meer bovenop moeten zitten?' Ik blijf maar malen. Tegelijkertijd doe ik er alles aan om mijn dochter terug te vinden.</p><p>Ik struin iedere dag het internet af naar bruikbare tips. Soms denken mensen haar ergens gezien te hebben. Dan spring ik meteen in de auto en rijd door de straten in de hoop dat ik haar vind. Dat is tot nu toe nooit het geval geweest, maar ik moet het checken. Dat is op dit moment het enige wat ik kan doen."</p><p>Televisie</p><p>Wel wordt het voor Esther steeds moeilijker om hoop te blijven houden. "Haar vermissing is op televisie geweest, heeft in de kranten gestaan, is massaal gedeeld via social media... En toch ontbreekt nog altijd ieder spoor. Dat maakt mij soms zó angstig. Je kunt je toch niet zo lang verbergen?</p><p>Lees ook: Maaike (35): ’Een loverboy heeft maar een week nodig’</p><p>Ik wil er niet aan toegeven, maar ik ben weleens bang dat ze niet meer leeft. Dat ik straks tot die moeders behoor die over twintig jaar nog niet weten wat er met hun kind is gebeurd. Dat mág niet! Daarom blijf ik mij erin vastbijten: ik moet en zal mijn dochter terugvinden!"</p><p>Online</p><p>Hoe Esther haar dagen doorkomt? "Dat is moeilijk, ik word geleefd. Ik probeer er te zijn voor mijn andere kinderen en verder blijf ik dus zoeken. Online, op straat... Overal. Elke tip, hoe klein ook, geeft mij hoop. Hoop dat ik mijn dochter weer in de armen kan sluiten. Daaraan blijf ik mij vasthouden."</p><p>Als je meer weet of Joän gezien hebt, neem dan contact op met de politie in Elst (Gelderland) via telefoonnummer 0900-8844.</p>
