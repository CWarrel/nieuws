---
layout: post
title: "Premies weer hoger: 'Verzekering jongeren soms duurder dan tweedehands auto'"
date: Thu, 18 Apr 2019 09:38:22 +0200
category: nieuws
externe_link: "https://nos.nl/l/2280978"
feature_image: "https://nos.nl/data/image/2019/04/18/544472/1008x567.jpg"
---

<p>De premies voor WA-verzekeringen voor auto's zijn opnieuw gestegen en opnieuw gaan vooral jongeren meer betalen, meldt vergelijkingssite Independer. Vorig jaar waren de autoverzekeringen al duurder dan ooit, dit jaar komen daar voor jongeren nog enkele honderden euro's bij.</p>
<p>De gemiddelde jaarpremie voor een WA-autoverzekering voor Nederlanders van tussen de 18 en 24 jaar is nu 1358 euro, in 2016 was dat nog 828 euro. Jongeren tot 24 jaar betalen nu gemiddeld bijna twee keer zoveel als oudere generaties, stelt de vergelijkingssite.</p>
<p>Directeur Coen de Ruiter van Independer zegt dat de hoge premies leiden tot bizarre situaties. "Stel je bent 19 jaar, je houdt van een pittige auto en je koopt een wat oudere Volkswagen GTI voor zo'n 1800 euro. Dan kost de verzekering voor de auto je jaarlijks al gauw zo'n 2300 euro. De verzekering is dan dus duurder dan de auto zelf."</p>
<p>Daarbij hebben jongeren ook minder keuze in verzekeraars. Automobilisten van boven de 25 jaar kunnen vaak kiezen uit zo'n twintig verzekeringen, bij mensen tussen de 18 en 24 zijn dat er meestal vijftien. Dat komt doordat bij jongeren het risico op schade groter is, zegt De Ruiter. "Sommige verzekeraars vragen daarom een hogere premie, anderen bieden jongeren helemaal geen verzekering meer aan."</p>
<p>Het Verbond van Verzekeraars ziet dat jongeren vaker schade rijden dan ouderen. Ook uit cijfers van het CBS blijkt automobilisten tussen de 18 en 25 meer risico lopen. In die leeftijdsgroep komen meer mensen om bij auto-ongelukken dan in andere categorieÃ«n.</p>
<h2>Prijsstijging vlakt wel af</h2>
<p>De premiestijgingen wisselen flink per leeftijdscategorie. Daardoor kan het zijn dat de premies gemiddeld wel minder hard zijn gestegen, met 5 procent dit jaar tegenover 13 procent vorig jaar. De gemiddelde jaarpremie ging omhoog van 698 naar 735 euro.</p>
<p>Independer verwacht dat de autoverzekeringen dit jaar nog duurder worden. Uit cijfers van de Nederlandse Bank (DNB) uit december 2018 blijkt dat WA-verzekeringen verliesgevend zijn, terwijl de DNB eist dat verzekeraars hun autoverzekeringen rendabel maken.</p>
<p>Volgens het Verbond van Verzekeraars hebben veel verzekeraars hun WA-verzekeringen jarenlang voor een scherpe prijs aangeboden en wordt dat nu gecorrigeerd.</p>
