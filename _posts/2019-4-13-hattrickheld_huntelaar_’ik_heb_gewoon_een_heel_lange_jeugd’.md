---
layout: post
title: "Hattrickheld Huntelaar: ’Ik heb gewoon een heel lange jeugd’"
date: Sat, 13 Apr 2019 21:44:56 +0200
category: sport
externe_link: "https://www.telegraaf.nl/sport/3441365/hattrickheld-huntelaar-ik-heb-gewoon-een-heel-lange-jeugd"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2f2a8c1a-5e25-11e9-9405-0218eaf05005.JPG"
---

<p class="intro">Voor de tweede keer keer binnen anderhalve week verliet Klaas-Jan Huntelaar met de wedstrijdbal in zijn tas het speelveld. Tegen FC Emmen kreeg hij een cadeau voor zijn honderdste treffer in de eredivisie. De spits mocht zaterdag de bal van het duel met Excelsior (6-2) mee naar huis nemen voor zijn drie treffers.</p> <p>„Zo hebben mijn kinderen ook weer iets om mee te spelen”, lachte Huntelaar om zijn verzameling ballen. „Maar ik ben er blij mee. Het was belangrijk dat we zouden winnen, het liefst met veel doelpunten. Al met al kunnen we denk ik wel tevreden zijn. Nu maar kijken hoe PSV het zondag tegen De Graafschap doet. Die ploeg is de laatste weken lekker aan het vechten. Ik ben benieuwd hoe ze zich in Eindhoven houden.”</p><p>Huntelaar is twee jaar geleden terug naar Ajax gekomen om kampioen worden. Voor de landstitel moet alles wijken. Dat was te zien aan zijn manier van spelen tegen Excelsior. De routinier knokte zich helemaal leeg. Na een doelpunt haalde hij de bal zelf uit het net om de tegenstander snel weer te laten aftrappen.</p><p>Wat een energie voor een spits van alweer 35 jaar. „Ik heb gewoon een heel lange jeugd”, sprak Huntelaar die halverwege de tweede helft onder luid applaus naar de kant ging. Hij maakte plaats voor Kasper Dolberg, van wie hij de concurrentiestrijd voor de positie van tweede spits achter Dusan Tadic even lijkt te hebben gewonnen. „Zo kijk ik niet”, zei Huntelaar die Dolberg een mooie goal zag maken. „Dat was een fantastische volley”, zei hij. „Dat was fijn voor hem en voor ons. We doen het met z’n allen.”</p><p>Huntelaar keert dinsdag waarschijnlijk weer terug naar de bank als Ajax bij Juventus strijdt om een plaats in de halve finale van de Champions League. „Ik ga dan met een goed gevoel zitten”, zei hij. „We hebben thuis met die 1-1 iets te weinig gekregen. Maar we scoren eigenlijk altijd wel. Ik zie best mogelijkheden.”</p>
