---
layout: post
title: "Verdachte in brand steken man Breda meldt zich bij politie"
date: Tue, 09 Apr 2019 18:12:17 +0200
category: algemeen
externe_link: "https://nos.nl/l/2279717"
feature_image: "https://nos.nl/data/image/2019/04/09/542499/1008x567.jpg"
---

<p>Een van de verdachten die gezocht werden voor het in brand steken van een man in Breda gisteravond, heeft zich gemeld bij de politie. Het gaat om een 51-jarige Bredanaar. Hij is aangehouden.</p>
<p>Het 49-jarige slachtoffer overleed vanochtend aan zijn verwondingen in het ziekenhuis. Hij heeft tegen de politie gezegd dat hij door drie daders is vastgebonden in een garagebox en in brand is gestoken.</p>
<h2>Overgoten met benzine</h2>
<p>Het slachtoffer handelde in auto-onderdelen. Volgens buurtbewoners deden twee van de verdachten zich voor als klanten. Zij zouden het slachtoffer hebben misleid en hem daarna vastgebonden. </p>
<p>"De twee verlieten de box, waarop de dader binnenkwam", vertellen de buurtbewoners. "Die heeft het slachtoffer eerst in elkaar geslagen. Daarna overgoot hij hem met benzine en stak hij hem in brand. Daarna bleef hij nog even staan kijken."</p>
<h2>Gerichte aanslag</h2>
<p>De politie spreekt van een gerichte aanslag en deed vanochtend een oproep om uit te kijken naar de daders en een grijze auto. De 51-jarige man meldde zich vanmiddag op een politiebureau met de gezochte auto.</p>
<p>Het is niet duidelijk welke rol de man heeft gespeeld in de zaak.</p>
<p>Het motief voor de aanslag is waarschijnlijk een zakelijk geschil. De politie wil daar verder geen details over geven. Volgens omwonenden was een van de daders een voormalig compagnon van het slachtoffer. </p>
<p>Begin 2017 was er ook al een incident tussen de twee. De compagnon reed toen met een handgranaat, illegaal vuurwerk en een geladen pistool naar het autobedrijf. De man wilde zichzelf daar opblazen, maar belde uiteindelijk 112 en gaf zichzelf aan. Hij kreeg daarvoor vorig jaar een werkstraf van 240 uur.</p>
