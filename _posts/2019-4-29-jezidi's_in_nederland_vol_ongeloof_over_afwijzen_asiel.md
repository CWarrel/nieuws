---
layout: post
title: "Jezidi's in Nederland vol ongeloof over afwijzen asiel"
date: Mon, 29 Apr 2019 20:22:53 +0200
category: nieuws
externe_link: "https://nos.nl/l/2282612"
feature_image: "https://nos.nl/data/image/2019/04/29/546874/1008x567.jpg"
---

<p>Majid Sedo vluchtte in oktober naar Nederland, omdat het naar eigen zeggen voor jezidi's nog steeds niet veilig is in Irak. Vandaag kreeg hij van de IND te horen dat hij in Nederland geen asiel krijgt.</p>
<p>"Wat moet ik zeggen? Ik ben afgewezen, maar ik kan het niet geloven", reageert hij. "Afgewezen door de regering ondanks de moordpartijen op ons en onze families. Er zijn mensen ontvoerd, er zijn kinderen meegenomen. Na alles wat ik heb meegemaakt, kan ik de afwijzing niet geloven."</p>
<p>Volgens de Immigratie- en Naturalisatiedienst (IND) kunnen jezidi-vluchtelingen in tentenkampen in Koerdistan rekenen op onderdak en voldoende voedsel en dus veilig terug.</p>
<h2>Duitsland</h2>
<p>Wahhab Hassoo, ook jezidi, vluchtte in 2012 met zijn familie naar Nederland. Omdat zijn vader voor de Amerikanen werkt, mag hij w√©l in Nederland blijven. Hasso vindt het onbegrijpelijk dat Nederland asielaanvragen van andere jezidi's nu afwijst. "Ze zeggen, het is veilig. Maar jezidi's vluchten niet voor niks."</p>
<p>Hassoo noemt Duitsland als voorbeeld. "Daar hebben ze een speciaal programma voor jezidi's, inclusief traumabehandelingen en we krijgen er asiel. In Nederland is het omgekeerd. Hier praten we over het terughalen van IS-strijders en de slachtoffers van IS, de jezidi's, sturen we terug. Ik begrijp er niets van."</p>
<p>Trouw-journalist Judit Neurink bezocht verschillende kampen in Irak. Volgens haar zitten er nog 340.000 jezidi's in Iraaks Koerdistan. "Jezidi's voelen zich er gediscrimineerd. De Koerden, moslims, noemen jezidi's vies omdat ze een ander geloof hebben. En het is in hun gebied, in Sinjar, ook niet veilig. Er liggen nog overal bommen en er is geen bestuur. Wie het er voor het zeggen krijgt, moet nog blijken."</p>
<p>Coalitiepartij ChristenUnie en CDA, en oppositiepartijen PvdA en GroenLinks, willen opheldering van staatssecretaris Mark Harbers van asielzaken over het terugsturen van jezidi's naar de vluchtelingenkampen in Noord-Irak.</p>
<p>De Hoge Commissaris voor de Vluchtelingen van de VN beschouwt Noord-Irak - ook na de verdrijving van IS - nog steeds als onveilig gebied. Ook wijst de VN erop dat de Koerden in Noord-Irak al zorg dragen voor bijna een miljoen vluchtelingen en dat hun capaciteit daarmee vrijwel is uitgeput.</p>
<p>Staatssecretaris Harbers laat weten dat niet iedere jezidi wordt teruggestuurd. Dat gebeurt alleen als hij vindt dat het vluchtelingenkamp - zoals hij dat noemt - weinig onderdoet voor een normaal dorp.</p>
