---
layout: post
title: "Man zeilt als eerste blinde de Stille Oceaan over"
date: Sat, 20 Apr 2019 17:03:24 +0200
category: nieuws
externe_link: "https://nos.nl/l/2281308"
feature_image: "https://nos.nl/data/image/2019/04/20/544921/1008x567.jpg"
---

<p>Het is een blinde zeiler gelukt om de Stille Oceaan over te steken. Hij deed er twee maanden over en kreeg hulp van een navigator die wel kan zien.</p>
<p>Zeiler Mitsuhiro Iwamoto vertrok op 24 februari vanuit San Diego. Vandaag kwam hij na 14.000 kilometer aan in de haven van Iwaki in Japan. "Ik gaf niet op en maakte mijn droom waar. Ik ben de gelukkigste man op aarde", reageerde Iwamoto tegen The Japan Times.</p>
<p>Volgens de Japanse blindzeilvereniging is de 52-jarige zeiler de eerste blinde die in een keer de Stille Oceaan overzeilt. Iwamoto bestuurde de zeilboot terwijl zijn navigator Doug Smith hem aanwijzingen gaf. De Japanner werd op zijn zestiende blind.</p>
<p>De laatste mijlen waren zwaar voor Iwamoto, beschrijft hij op zijn website. "Ik barst vaak in tranen uit als ik de zon op mijn huid voel. Ik huil niet omdat ik de mooie zonsondergang niet kan zien, ik huil omdat ik leef. Omdat ik Doug heb ontmoet en deze reis ben gaan maken. Als ik mezelf had gedood toen ik blind werd, had ik dit mooie leven niet kunnen leven."</p>
<p>In 2013 probeerde Iwamoto ook de Stille Oceaan over te steken, maar dat mislukte. Zijn boot botste met een walvis en zonk. De zeiler moest door het leger worden gered.</p>
<p>Dat zijn tweede poging wel is gelukt is een droom die uitkomt, vertelt hij bij aankomst in de haven van Iwaki. Met de reis is geld opgehaald voor goede doelen en voor onderzoek naar ziektes die blindheid veroorzaken.</p>
