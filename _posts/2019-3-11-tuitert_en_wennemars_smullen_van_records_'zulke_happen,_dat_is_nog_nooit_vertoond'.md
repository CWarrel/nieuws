---
layout: post
title: "Tuitert en Wennemars smullen van records: 'Zulke happen, dat is nog nooit vertoond'"
date: Mon, 11 Mar 2019 11:47:18 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/DfxlkCuFZXk/2275497"
feature_image: "https://nos.nl/data/image/2019/03/11/536262/1008x567.jpg"
---

<p>Het was een ongekende finale van een mooi schaatsseizoen: toen het licht zondag uitging in de Utah Olympic Oval in Salt Lake City stonden er liefst zes nieuwe wereldrecords op het bord, waaronder twee van Kjeld Nuis.</p>
<p>Alle reden om nog even terug te kijken op de recordregen in Salt Lake City met vijf vragen aan schaatsanalisten Mark Tuitert en Erben Wennemars.</p>
<p>Hebben jullie ooit eerder zo'n recordweekend meegemaakt in het schaatsen? Wennemars: "Nee, iedereen reed persoonlijke records, nationale records en wereldrecords. Er zijn nog nooit in één weekend zo veel wereldrecords gereden. En door het compacte programma in Salt Lake ging het ook maar achterelkaar door."</p>
<p>Tuitert: "Ik heb ook nooit meegemaakt dat er zulke grote happen uit ieder wereldrecord werden genomen. Dat is nog nooit vertoond."</p>
<p>Welk wereldrecord heeft de meeste indruk gemaakt? Wennemars: "Dat is de 1.500 meter bij de mannen. De rit waarin Thomas Krol en Kjeld Nuis elkaar opdreven naar een ongekend niveau."</p>
<p>Tuitert: "Maar het wereldrecord bij de dames op de 1.500 meter vond ik ook heel indrukwekkend. Een fantastische rit van Miho Takagi: 1.49,83. Dat is een tijd die altijd was voorbehouden aan de mannen, maar dat is nu ook het vrouwendomein."</p>
<p>Wennemars: "En dan de 33,61 van Pavel Koelizjnikov op de 500 meter, waarmee hij het wereldrecord verpulverde."</p>
<p>Tuitert: "Dat zijn barrières waar je als schaatser eigenlijk nooit aan durfde te denken. Maar het zit niet meer in iemands hoofd, het is nu werkelijkheid."</p>
<p>Wat betekent het doorbreken van die barrières voor volgend seizoen? Gaan er meer volgen? Wennemars: "Zeker weten. Je zag het nu al met Koelizjnikov. Die zette op de 500 meter als eerste een wereldrecord neer en vanaf dat moment stond geen enkel record meer vast."</p>
<p>Tuitert: "Je ziet nu: 34 is de nieuwe 35. Iedereen denkt aan heel andere tijden dan waaraan ze daarvoor dachten."</p>
<p>Wennemars: "En daarbij komt nog: volgend jaar gaan we weer naar Salt Lake City toe voor de WK afstanden. De mensen weten nu wat er kan. Dus ze willen gewoon nog meer."</p>
<p>Op welke afstand zit nog de meeste rek als het om nieuwe wereldrecords gaat? Tuitert: "De 1.000 meter kan nog sneller. Kjeld Nuis maakte op die afstand een paar foutjes, dus ik denk dat hij zeker een 1.05 kan rijden."</p>
<p>Wennemars: "Zondag heeft Nuis al sneller gereden op de 1.000 meter, maar dan als doorkomst op de 1.500 meter. Hij reed 1.06,08, een tiende sneller dan het wereldrecord."</p>
<p>Tuitert: "Bizar is dat."</p>
<p>Wennemars: "Maar de afstanden waar echt de meeste ruimte inzit, zijn natuurlijk de 10 kilometer van de mannen en de 5 kilometer bij de vrouwen. Want die zijn dit weekend niet gereden."</p>
<p>Is het niet ook een beetje jammer dat er kennelijk maar één ijsbaan op de wereld is waar wereldrecords mogelijk zijn? Tuitert: "Dat is de waarheid van het schaatsen op een hooglandbaan. Eerst was het de ijsbaan van Calgary, maar iedere 100 meter hoogte maakt verschil. Dat is de realiteit."</p>
<p>Wennemars: "De orde is nu gewoon weer hersteld. We kwamen in Heerenveen bijna in de buurt van de wereldrecords. Want we hebben in Thialf fantastisch ijs, een fantastische ijsmeester en een mooi gebouw. Maar het kan nooit opwegen tegen de hoogte van Salt Lake City."</p>
<p>Tuitert: "Salt Lake City heeft echt een inhaalslag gemaakt. De laaglandbanen moesten aan het ijs werken om het gat goed te maken. De hooglandbanen dachten toen: even kijken hoe jullie dat doen, want wat jullie kunnen, kunnen wij ook. Koud ijs maken, een warme hal, het toplaagje net iets zachter maar wel heel hard. En als het dan een beetje meezit met de luchtdruk, dan kun je daar nooit tegenop."</p><img src="http://feeds.feedburner.com/~r/nossportschaatsen/~4/DfxlkCuFZXk" height="1" width="1" alt=""/>
