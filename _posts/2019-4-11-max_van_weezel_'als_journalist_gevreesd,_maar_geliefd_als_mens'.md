---
layout: post
title: "Max van Weezel 'als journalist gevreesd, maar geliefd als mens'"
date: Thu, 11 Apr 2019 16:08:57 +0200
category: politiek
externe_link: "https://nos.nl/l/2279987"
feature_image: "https://nos.nl/data/image/2019/04/11/542900/1008x567.jpg"
---

<p>In politiek Den Haag wordt bedroefd gereageerd op het overlijden van journalist Max van Weezel. In de meeste reacties wordt hij geprezen om zijn grote betekenis voor de politieke journalistiek.</p>
<p>Premier Rutte spreekt van een groot verlies. Hij vindt Van Weezel een icoon en een van de grote namen uit de naoorlogse parlementaire journalistiek. Volgens Rutte was Van Weezel bij veel politici gevreesd, maar was hij ook geliefd als mens. "Een instituut en een man van groot gezag; dit gaan we nog lang voelen", voegt hij eraan toe.</p>
<p>Minister Slob voor Media vindt het overlijden van Van Weezel een droevig bericht. Hij spreekt zijn medeleven uit met de vrouw en dochter van de overleden journalist.</p>
<h2>Indrukwekkend</h2>
<p>PvdA-voorman Asscher noemt Van Weezel zeer kritisch maar nooit cynisch. "Hij kon heel lichtjes schrijven maar beschouwde de politiek nooit als vermaak", voegt hij eraan toe.</p>
<p>D66-fractievoorzitter Jetten vindt dat onze democratie een indrukwekkend journalist verliest. Hij typeert Van Weezel als een baken van rust en als de stem van rede en rechtvaardigheid.</p>
<p>CDA-leider Buma omschrijft Max van Weezel als een vakman en een beminnelijk mens: "Zijn journalistieke nalatenschap is van blijvende waarde voor ons land."</p>
<p>SP-leider Marijnissen vindt dat een groot en toonaangevend journalist is overleden en GroenLinks-voorman Klaver spreekt van het heengaan van een icoon, die zijn stempel op de Nederlandse journalistiek drukte. Partijleider Krol van 50Plus heeft grote bewondering en een blijvende herinnering aan een "uiterst vakkundig en rechtvaardig journalist".</p>
<p>Oud-premier Van Agt, minister-president tussen 1977 en 1982, zegt dat hij Van Weezel altijd heeft bewonderd. "Hij was toen een heel eind naar links en ik was veel te rechts in zijn ogen, maar met hem kon je uiterst redelijk discussiëren over ongeacht welk onderwerp, met wederzijds respect."</p>
<h2>Meer reacties</h2>
<p>Niet alleen politiek Den Haag reageert op het overlijden. Ook collega-journalisten en familie staan erbij stil. "Dag papa", schrijft Van Weezels dochter Natascha op Twitter. Ze noemt hem een geweldige journalist en een groot voorbeeld.</p>
<p>"Voor heel veel mensen hoorde Max bij hun jeugd", zegt collega-journalist Joost Vullings. Vullings maakte samen met Van Weezel de podcast De stemming van Vullings en Van Weezel voor NPO Radio 1. "In de jaren 70/80 werkte hij voor Vrij Nederland. Ik kende hem toen nog niet zo goed, ik had wel eens een stukje van hem gelezen."</p>
<p>Vullings leerde Van Weezel beter kennen als redacteur bij NPO Radio 1. "Daar wilden alle jonge redacteuren met hem werken. Hij was zo iemand die na de uitzending zijn benen op het bureau gooide en met je ging praten. Over wat jou interesseerde, maar ook over vroeger. Hij had prachtige verhalen over de politiek en de journalistiek. Iedereen die met Max gewerkt heeft, heeft een zwak voor hem."</p>
<p>Vullings heeft prachtige periodes met Van Weezel meegemaakt, vertelt hij. "Die nemen ze me niet meer af." Vooral toen ze samen de podcast maakten, werd duidelijk wat voor een goed team ze waren, gaat hij verder. "Max kon makkelijk terug naar het verleden, hij had een fenomenaal geheugen. Daarnaast liep ik rond op de vierkante kilometer van het Binnenhof, en Max in de ring daaromheen. Die ging naar boekpresentaties, bijvoorbeeld. Dat vulde elkaar mooi aan."</p>
<p>Ook de redactie van het NOS-radioprogramma Met het Oog op Morgen gaat Van Weezel missen. "We gaan zijn warme persoonlijkheid, mooie stem, grapjes en deskundigheid enorm missen", schrijft het radioprogramma op Twitter.</p>
<h2>Genereus</h2>
<p>Vrij Nederland schreef een In Memoriam over de presentator. "Altijd was Max bereid privé-nummers van bewindslieden op te diepen uit één van zijn beduimelde schriftjes, mee te denken met jonge journalisten of politici bemoedigend toe te spreken over de omgang met de dilemma's van de macht", schrijft het blad.</p>
<p>Tot het laatst wijdde hij zich met al zijn energie aan de Haagse journalistiek, gaat het blad verder. "Met Max van Weezel is niet alleen een groot journalist overleden, maar ook een dierbare collega. We zullen hem geweldig missen."</p>
