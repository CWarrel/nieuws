---
layout: post
title: "Kaj Sierhuis kan de Jan Vertonghen van 2019 worden"
date: Sat, 20 Apr 2019 11:03:19 +0200
category: sport
externe_link: "https://nos.nl/l/2281271"
feature_image: "https://nos.nl/data/image/2019/04/20/544862/1008x567.jpg"
---

<p>Als WhatsApp in 2007 al had bestaan en Henk ten Cate de beheerder van de groepsapp van Ajax was geweest, was Jan Vertonghen op 8 april van dat jaar ongetwijfeld uit de groep verwijderd. Als huurling zat hij werkgever Ajax flink dwars in de titelrace.</p>
<p>Kaj Sierhuis kan zaterdag de Jan Vertonghen van 2019 worden als FC Groningen Ajax ontvangt. De 20-jarige Sierhuis doorliep sinds 2009 de jeugdopleiding van Ajax en kwam begin dit seizoen tot twee optredens in de eredivisie. Sinds januari van dit jaar wordt hij door FC Groningen gehuurd van Ajax.</p>
<h2>'Het juichen voor Ajax waard'</h2>
<p>Bij de thuiswedstrijd van Ajax tegen Juventus in de Champions League zat Sierhuis nog als fan in het stadion en afgelopen dinsdag keek hij thuis voor de buis. Gejuicht had hij zeker bij de overwinning van Ajax.</p>
<p>"Ik zou liegen als ik zou zeggen dat dat niet zo was", aldus Sierhuis. "Ik ken die jongens al jaren en gun ze alles. Zo'n mooie prestatie was het juichen waard."</p>
<p>Trainer Danny Buijs van FC Groningen grapte woensdagochtend of Sierhuis in zijn Ajax-pyjama had geslapen en of hij die zaterdag alsjeblieft zou willen uitdoen. Sierhuis kon er wel om lachen. Aan zijn inzet zal het tegen Ajax zeker niet liggen.</p>
<p>"Ik ga er elke wedstrijd 100 procent voor en dat zal tegen Ajax niet anders zijn", aldus Sierhuis. Dat weet ook Ajax-aanvoerder Matthijs de Ligt. "Dat geloof ik wel ja, Kaj kennende", zegt De Ligt.</p>
<p>Terug naar 8 april 2007. Ajax is verwikkeld in een titelrace met PSV en in de 31ste speelronde wacht RKC Waalwijk. Bij die laatste club speelt de van Ajax gehuurde Jan Vertonghen. Het duel staat al maanden met rood omcirkeld in de agenda van de dan bijna 20-jarige Belg.</p>
<h2>Vertonghen haalt zich woede Ten Cate op de hals</h2>
<p>Gemotiveerd om te laten zien wat hij kan, speelt Vertonghen de pannen van het dak. Hij scoort zowaar en het duel eindigt mede dankzij de treffer van Vertonghen in 2-2, waardoor Ajax verzuimt de koppositie over te nemen van PSV en uiteindelijk ook de titel verspeelt.</p>
<p>Na de wedstrijd is Ajax-trainer Ten Cate furieus. "Hij zei: 'Ik wil je nooit meer zien, dit doe je niet tegenover je club", vertelde David Endt, destijds teammanager van Ajax, hierover. "Er kwamen heel wat krachttermen bij kijken en ook de andere leden van de technische staf zeiden dingen. Ik vond het shocking. Jan was bang dat hij zijn eigen glazen had ingegooid. En hij wilde héél graag Ajax 1 halen."</p>
<p>Sierhuis kent het 'Vertonghen-scenario': "Dat was een heel apart geval..."</p>
<h2>In de Whatsapp-groep van Ajax</h2>
<p>Met Vertonghen en Ajax kwam het meer dan goed. Zaterdag aan Sierhuis de opdracht om in de voetsporen van Vertonghen te treden. Hij kan Ajax dwarsliggen in de strijd om de landstitel.</p>
<p>"Daar zeg je me wat", aldus Sierhuis. "In theorie is dat zo. Maar ze hebben ook andere wedstrijden verloren en gelijkgespeeld die ze hadden kunnen en moeten winnen. De titel verspeel je niet in één wedstrijd. Als ik mijn steentje heb bijgedragen, is dat zo."</p>
<p>We leven inmiddels in een tijd met Whatsapp en Sierhuis maakt ook na zijn overgang naar Groningen nog deel uit van de groepsapp van Ajax. Daarin sprak hij afgelopen dinsdag zijn bewondering en trots uit naar zijn oud-teamgenoten.</p>
<p>Of de verhoudingen in de groepsapp na zaterdag ook nog zo goed zijn, ligt ook aan Sierhuis.</p>
