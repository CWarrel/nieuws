---
layout: post
title: "Brand Notre-Dame geblust, belangrijke relikwieën gered"
date: Tue, 16 Apr 2019 03:26:49 +0200
category: nieuws
externe_link: "https://nos.nl/l/2280666"
feature_image: "https://nos.nl/data/image/2019/04/16/543979/1008x567.jpg"
---

<p>De brand die de Notre-Dame zwaar beschadigde, is geblust. Dat meldt de brandweer in Parijs. Gisteravond brak er kort voor 19.00 uur brand uit in de eeuwenoude kathedraal, waarbij de vlammen al snel tot boven het dak kwamen.</p>
<p>De spits stortte halverwege de avond in. In de loop van de nacht kreeg de brandweer het vuur onder controle. Tot vanochtend waren brandweermannen nog bezig met nablussen. 70 procent van de kunst in de kathedraal is mogelijk verloren gegaan, meldt correspondent Frank Renout. </p>
<p>Voor de wederopbouw is een inzamelingsactie gestart. Er zijn al honderden miljoenen toegezegd door Franse miljardairs. Drie belangrijke relikwieën van Christus - de doornenkroon, een stuk van het kruis en een spijker van de kruisiging - zijn volgens burgemeester Hidalgo van Parijs wel gered van de vlammen.</p>
<p>Bij het eerste licht van de dag is de schade zichtbaar:</p>
<p>Het vuur zou kunnen zijn ontstaan door werkzaamheden in de kathedraal. Rond de torenspits, die is gebouwd in de negentiende eeuw na een restauratie, stonden steigers. Het Franse Openbaar Ministerie verhoort de bouwvakkers.</p>
<p>Twee agenten en een brandweerman zijn lichtgewond geraakt, meldt de Franse brandweer. Burgemeester Hidalgo bedankte op Twitter de ruim 400 brandweerlieden die de hele nacht hebben doorgewerkt.</p>
<p>Experts inspecteren de Notre-Dame met zaklampen. Ze bekijken hoe groot de schade is. Vorige week waren zestien koperen standbeelden rond de torenspits verwijderd om gerestaureerd te worden. Die zijn dus ontsnapt aan de vlammen.</p>
<p>Wel zou ongeveer twee derde van het dak van de kerk zijn vernietigd.</p>
<p>Volgens Patrick Chauvet, de rector van de kathedraal, is daarnaast het gehele houten interieur van de Notre-Dame verloren gegaan. Op de website van de kathedraal is te lezen dat het houten raamwerk uit 1147 een van de oudste bouwwerken van Parijs is, samen met de kerk van Montmartre. Sommige balken uit het raamwerk waren afkomstig van bomen uit de achtste eeuw.</p>
<h2>'Schade is niet voor te stellen'</h2>
<p>Kunsthistorica Sanne Frequin vreest ook dat de eeuwenoude, imposante glas-in-loodramen zijn verwoest. Net als het houtreliëf om het koor uit de veertiende eeuw en het wereldberoemde orgel met 7000 pijpen. "Het is niet voor te stellen hoe groot de schade is", zegt ze op NPO Radio 1.</p>
<p>Geluk bij een ongeluk is het gegeven dat er recent een 3D-scan is gemaakt van de Notre-Dame. Frequin: "Daardoor hebben we vrij precieze data over hoe die kerk er ooit uit heeft gezien". Dat kan volgens haar nuttig zijn bij de herbouw.</p>
<h2>Honderden miljoenen</h2>
<p>Er wordt al volop nagedacht over die reparatie. President Macron zei dat er een internationale inzamelingsactie komt. Verscheidene instanties en particulieren zijn online al inzamelingen gestart. </p>
