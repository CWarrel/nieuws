---
layout: post
title: "Warmste Tweede Paasdag sinds begin metingen"
date: Mon, 22 Apr 2019 17:56:18 +0200
category: nieuws
externe_link: "https://nos.nl/l/2281586"
feature_image: "https://nos.nl/data/image/2019/04/22/545403/1008x567.jpg"
---

<p>Vandaag gaat de geschiedenisboeken in als de warmste Tweede Paasdag sinds het begin van de metingen. In De Bilt werd het vanmiddag 24,8 graden. Het oude record, uit 1949, stond op 24,7 graden.</p>
<p>Het record van vandaag betekent overigens geen record voor 22 april, meldt Weerplaza. Dat staat bijna twee graden warmer op 26,6 graden en werd vorig jaar gevestigd.</p>
<p>De temperaturen met Pasen lopen flink uiteen, doordat de feestdagen elk jaar op andere data vallen. Pasen kan op zijn vroegst op 22 maart zijn en op zijn laatst op 25 april.</p>
<p>Vanwege het warme weer was het vandaag opnieuw druk in onder meer de Keukenhof en Kinderdijk. Daar riepen ze dagjesmensen op om niet te komen. Bij grote drukte worden er geen kaartjes meer verkocht om de doorstroom en de veiligheid te garanderen, zegt Kinderdijk.</p>
<p>Morgen wordt het nog zonnig lenteweer met temperaturen ruim boven de 20 graden. De dagen daarna wordt het langzaam iets minder zonnig en warm. Zaterdag, met Koningsdag, wordt het gemiddeld 15 graden en is er kans op regen.</p>
