---
layout: post
title: "Rob van Essen wint Libris Literatuur Prijs 2019"
date: Mon, 06 May 2019 22:23:02 +0200
category: nieuws
externe_link: "https://nos.nl/l/2283515"
feature_image: "https://nos.nl/data/image/2019/03/18/537921/1008x567.jpg"
---

<p>Rob van Essen heeft de Libris Literatuur Prijs 2019 gewonnen. Dat werd vanavond bekendgemaakt in Nieuwsuur, traditioneel vanuit het Amstel Hotel in Amsterdam.</p>
<p>De 56-jarige auteur won met zijn autobiografische roman De goede zoon. De jury noemt het boek "een zeldzame combinatie van speelsheid en ernst, en transparantie en raadselachtigheid".</p>
<p>"De goede zoon intrigeert, amuseert en zet aan tot denken over onszelf en de wereld om ons heen. Dat gebeurt op een oorspronkelijke manier in een ongewone vorm. Het is een sprankelend werk van literaire verbeelding."</p>
<p>De jury schrijft dat het boek "een dystopisch beeld" schetst van de toekomst. "Maar niet zwaar of naargeestig; de roman snijdt ernstige kwesties aan maar houdt steeds een lichte toon."</p>
<p>"Met zijn bizarre invallen, groteske wendingen, lijnen en lagen is De goede zoon in de eerste plaats een analyse van wat het betekent te leven in deze tijd met een overdaad aan vrije tijd en luxe, met computers en robots, een analyse ook van het voorbijgaan van de tijd en het vasthouden ervan."</p>
<p>Het boek gaat ook over Van Essens moeder, zegt de schrijver zelf. "Toen mijn moeder dementie kreeg heb ik haar zien afglijden Ã©n gelukkiger zien worden. Dat vond ik belangrijk om vast te leggen."</p>
<p>Andere genomineerden</p>
<p>De Libris Literatuur Prijs is, samen met de BookSpot Literatuurprijs, de belangrijkste onderscheiding in de Nederlandstalige literatuur. Naast Van Essen hoorden Jan van Aken, Johan de Boose, Esther Gerritsen, Bregje Hofstede en Ilja Leonard Pfeijffer bij de laatste zes genomineerden. De schrijver wint met de prijs een bedrag van 50.000 euro.</p>
<p>Vorig jaar won Murat Isik de Libris-prijs met zijn roman Wees onzichtbaar.</p>
