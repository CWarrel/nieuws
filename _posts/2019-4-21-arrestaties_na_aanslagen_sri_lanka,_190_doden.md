---
layout: post
title: "Arrestaties na aanslagen Sri Lanka, 190 doden"
date: Sun, 21 Apr 2019 06:50:39 +0200
category: nieuws
externe_link: "https://nos.nl/l/2281378"
feature_image: "https://nos.nl/data/image/2019/04/21/545124/1008x567.jpg"
---

<p>In Sri Lanka zijn zeven mensen opgepakt voor de reeks aanslagen van eerder vandaag. Daarbij kwamen zeker 190 mensen om het leven, onder wie 27 buitenlanders. Honderden mensen raakten gewond.</p>
<p>Over het motief voor de aanslagen of de achtergrond van de daders is niets bekendgemaakt. Ook zijn de aanslagen niet opgeëist.</p>
<h2>Acht explosies</h2>
<p>Vanochtend gingen bommen af bij drie hotels in de hoofdstad Colombo en drie katholieke kerken in Colombo, Katuwapitiya en Batticaloa. De kerken waren op dat moment vol vanwege de paasmis.</p>
<p>Enkele uren later volgden nog twee explosie. De eerste was een aanslag bij een hotel bij de dierentuin van Colombo. Daarbij vielen zeker twee doden. De tweede explosie was bij een appartementencomplex. Drie politiemensen kwamen erbij om het leven. Volgens lokale media blies een man zichzelf op toen de politie het appartement waar hij was binnenviel.</p>
<p>Dat zes van de acht explosies rond dezelfde tijd plaatsvonden, geeft volgens correspondent Aletta André aan dat de daders georganiseerd te werk gingen.</p>
<p>De reisorganisaties TUI, Corendon en Thomas Cook hadden geen gasten in de getroffen hotels in Colombo. Alle Nederlanders die via Thomas Cook in Sri Lanka op vakantie zijn, zijn volgens de organisatie veilig. TUI zegt dat gasten van de reisorganisatie niet in gevaar zijn.</p>
<p>Via Stip Reizen, een onderdeel van Corendon, zijn vijftig Nederlanders in Sri Lanka. Corendon zegt dat zij allemaal veilig zijn.</p>
<h2>Laffe aanslag</h2>
<p>Premier Wickremesinghe van Sri Lanka heeft de "laffe aanslag" in de sterkst mogelijke bewoordingen veroordeeld. "Ik roep alle Sri Lankanen in deze tragische tijd op om samen sterk te staan", schrijft hij op Twitter.</p>
<p>Na de aanslagen voerde de regering per direct een avondklok in. Het is niet duidelijk wanneer de mensen weer naar buiten mogen. Ook zegt de regering sociale media en berichtendiensten zoals WhatsApp te hebben platgelegd.</p>
<p>De aartsbisschop van Colombo heeft alle paasdiensten in zijn aartsbisdom afgelast.</p>
