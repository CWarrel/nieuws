---
layout: post
title: "De uitzending van 8 april"
date: Mon, 08 Apr 2019 13:46:21 +0200
category: algemeen
externe_link: "https://nos.nl/l/2279555"
feature_image: "https://nos.nl/data/image/2019/04/08/542280/1008x567.jpg"
---

<h2>Rapport over jongeren met chronische aandoening</h2>
<p>Het Verweij-Jonker Instituut en het fonds FNO presenteren vandaag hun rapport over de kansen van jongeren met een chronische aandoening, zoals ADHD, astma en taaislijmziekte, maar ook buikpijn en psychische aandoeningen.</p>
<p>De onderzoekers telden hoeveel Nederlanders tot 25 jaar oud een chronische aandoening hebben en lieten een deel van die jongeren een vragenlijst invullen. Hoe ervaren zij hun leven en wat zijn hun kansen, bijvoorbeeld op de arbeidsmarkt, vergeleken met die van jongeren zonder aandoening?</p>
<h2>Kiest Israël opnieuw voor Netanyahu?</h2>
<p>Morgen gaat Israël naar de stembus. De verkiezingen zijn een een nek-aan-nekrace tussen Likud, de partij van premier Benjamin Netanyahu, en de middenpartij Blauw en Wit met de voormalige legerstafchef Benny Gantz als boegbeeld.</p>
<p>Als Netan­yahu wint, wordt hij met vijf termijnen de langstzittende premier van het land. Hij is nog altijd populair, ondanks de beschuldigingen van corruptiepraktijken. Maar hij voelt de hete adem van Gantz in zijn nek. In de hoop kiezers naar zijn kant van de streep te halen beloofde Netanyahu in een interview de annexatie van de Jordaanoever.</p>
<p>Vanavond kijken we naar het lange premierschap van Netanyahu. Hoe werd hij zo populair? Met een reportage van correspondent Arlene Gelderblom kijken we verder: stel dat Netanyahu wordt herkozen én vervolgd voor corruptie, wat dan?</p>
<h2>Arrestatieteams arresteren verdachten Telegraaf-aanslag</h2>
<p>Arrestatieteams hebben vanmorgen 12 verdachten aangehouden. Zes van hen worden rechtstreeks verdacht van betrokkenheid bij de aanslag met een bestelbusje op het gebouw van De Telegraaf vorig jaar in Amsterdam. De andere zes zouden horen bij een groep die spullen levert aan de onderwereld.</p>
<p>Dat zegt Olivier Dutilh, hoofd van de recherche in Amsterdam. Tussen beide groepen is volgens Dutilh wel een verband. "Dat is waarom we er bewust voor hebben gekozen beide zaken tegelijk te laten klappen, zoals wij dat noemen."</p>
<p>Volgens Dutilh zijn bij de actie vanmorgen de mensen aangehouden die zich hebben beziggehouden met het voorbereiden van de aanslag op De Telegraaf. "Voor zover wij denken gaat het om mensen die de aanslag hebben voorbereid door het stelen van voertuigen, die de aanslag hebben uitgevoerd en die de vluchtauto in brand hebben gestoken na de aanslag."</p>
<p>De verdachten zijn tussen de 20 en 27 jaar oud. Ze zitten in beperking, wat betekent dat ze alleen contact mogen hebben met hun advocaat.</p>
<p>Vanavond praten we hierover verder met Olivier Dutilh en met misdaadjournalist van De Telegraaf Mick van Wely. </p>
