---
layout: post
title: "Huntelaar verklaart domme gele kaart: 'De blijdschap was overweldigend'"
date: Sat, 20 Apr 2019 22:03:48 +0200
category: sport
externe_link: "https://nos.nl/l/2281355"
feature_image: "https://nos.nl/data/image/2019/04/20/544998/1008x567.jpg"
---

<p>Hij kwam, zag, overwon en ging eraf met rood. Het duel FC Groningen-Ajax (0-1) werd de wedstrijd van invaller Klaas-Jan Huntelaar. Van de gevierde man tot een treurige afgang.</p>
<p>Op het moment dat Erik ten Hag de spits het veld in stuurde stond het nog 0-0 in Groningen. Ajax had het lastig, creÃ«erde weinig en zag dat de tijd begon te dringen. En toen was daar Huntelaar.</p>
<p>Voordat hij de goal had gemaakt, was hij in een duel verzeild met Tim Handwerker. Na wat contact ging de Groningen-verdediger naar de grond. "Huntelaar maakte daarbij een overtreding", sprak Handwerker na afloop.</p>
<p>"Absoluut niet", pareerde Huntelaar. "Hij laat zich makkelijk wegzetten. Ik denk dat hij meer op mij was gericht en ik op de bal. Ik heb niet eens meegekregen dat hij op de grond lag. Ik draaide, schoot en begon met juichen."</p>
<p>En dat deed Huntelaar op uitbundige wijze. Hij stormde naar het uitvak, schreeuwde de longen uit zijn lijf en trok zijn shirt uit, waarvoor hij geel kreeg. "Tsja", zuchtte hij. "Ik dacht op dat moment niet echt na. De blijdschap was overweldigend."</p>
<p>En dat kwam de ervaren spits zes minuten na zijn goal duur te staan. Hij moest inrukken na zijn tweede gele kaart. "Mijn shirt uitdoen was natuurlijk een domme actie. Nou ja, dat hoeft niet dom te zijn, maar door die tweede gele kaart wordt het wel een domme."</p>
<p>"Dat moet hij natuurlijk niet doen, maar dat weet hijzelf ook wel", verklaarde trainer Ten Hag. "Maar het geeft ook aan hoe hij nog in zijn voetballeven staat. Zo ontzettend gretig, zo blij dat hij scoort."</p>
<p>Vanuit de catacomben volgde Huntelaar de slotfase van het duel. "Dat waren wel zenuwslopende minuten, maar ik ben blij dat we gewonnen hebben. Ik sta er nu wel een wedstrijd naast, maar daarna ben ik er weer."</p>
<h2>Conclusie</h2>
<p>De 35-jarige goaltjesdief vatte zijn zaterdagavond als volgt samen: "Soms zitten mooie momenten dicht bij slechte momenten."</p>
<p>Huntelaar mist het treffen met Vitesse, dinsdag in Amsterdam. Daarna speelt Ajax nog thuis tegen FC Utrecht, om de competitie woensdag 15 mei af te sluiten tegen De Graafschap. "De druk ligt weer bij PSV", aldus Ten Hag.</p>
<p>PSV speelt zondag om 16.45 uur in het Philips Stadion tegen ADO Den Haag.</p>
