---
layout: post
title: "Britse gokkers weten het zeker: de nieuwe royal baby heet Diana"
date: Sun, 14 Apr 2019 18:09:25 +0200
category: nieuws
externe_link: "https://nos.nl/l/2280463"
feature_image: "https://nos.nl/data/image/2019/04/14/543671/1008x567.jpg"
---

<p>Terwijl prins Harry en Meghan Markle zich voorbereiden op de komst van hun eerste kind, wagen Britse koningshuisfans graag een gokje over het geslacht en de naam van de nieuwe koninklijke telg.</p>
<p>Sinds de bekendmaking van de zwangerschap in oktober vorig jaar stromen de suggesties bij de grote wedkantoren binnen. Strak bovenaan staat de naam Diana, naar Harry's beroemde moeder die in 1997 omkwam bij een auto-ongeluk. Andere populaire namen zijn Victoria, Alice, Grace en Elizabeth. En als het een jongen wordt Albert, Arthur en James.</p>
<p>"Wel tachtig procent van de gokkers kiest voor Diana", zegt Rupert Adams van wedkantoor William Hill, dat vanavond de inschrijving sluit. Dat kan toeval zijn, maar het wedkantoor zoekt er iets achter: "Wij denken dat de naam is uitgelekt. Misschien heeft iemand de scan gezien of iets gehoord ergens."</p>
<p>Britse media verwachten de royal baby eind april. In mei vorig jaar trouwde het paar.</p>
<p>Als de baby Diana genoemd wordt, zou dat een directe herinnering aan Diana Spencer zijn. Daar zullen sommige leden van het Britse koningshuis niet op zitten te wachten. Koningshuisdeskundigen denken daarom dat Harry de relatie met zijn grootmoeder koningin Elizabeth niet op het spel zal zetten door zijn baby naar zijn moeder te vernoemen.</p>
<p>Wel is het denkbaar dat Diana een van de namen van de baby wordt, zoals bij prinses Charlotte het geval is.</p>
<p>"Diana als eerste naam zou veel druk op het kind leggen omdat de pers haar dan continue zou blijven vergelijken met haar beroemde grootmoeder", zegt historicus Carloyn Harris tegen persbureau AP.</p>
<p>Het is volgens haar goed mogelijk dat het paar de naam kiest van een prominente vrouw uit de geschiedenis, vanwege Meghans steun voor vrouwenrechten. "Eleanor bijvoorbeeld. Naar Eleanor Roosevelt en Eleonora van AquitaniÃ«, een middeleeuwse Engelse koningin."</p>
<p>Sommige Britten zijn niet al te serieus over hun inzet bij de wedkantoren. Bij William Hill komen namen voorbij als Chardonnay en Princess. Ladbrokes ontving de suggesties Donald en Brexit als mogelijke namen. En bij het Ierse Paddypower zetten mensen hun geld in op Genghis en Jesus.</p>
<p>Na de geboorte wordt het kind van Harry en Meghan zevende in de lijn van troonopvolging. Prins Andrew schuift dan een plaatsje op. De voornamen zullen een paar dagen na de geboorte bekend worden gemaakt.</p>
