---
layout: post
title: "Poging drie voor coureur Nyck de Vries: zijn laatste kans op de Formule 1?"
date: Sat, 30 Mar 2019 08:06:05 +0100
categories: 
- sport 
- autosport 
externe_link: "https://nos.nl/l/2278197"
feature_image: "https://nos.nl/data/image/2019/03/30/540216/1008x567.jpg"
---

<p>Het was even slikken voor Formule 2-coureur Nyck de Vries. Hij eindigde in 2018 als vierde in het kampioenschap en zag de topdrie vervolgens promoveren naar de Formule 1. George Russell, Alex Albon en Lando Norris rijden nu voor respectievelijk Williams, Toro Rosso en McLaren. En De Vries bleef waar hij was.</p>
<p>De frustratie daarover is in de winter weggezakt. "Ik ben blij dat ik een nieuwe kans krijg. Ik rij dit seizoen voor ART en focus op de toekomst. Morgen telt, de rest niet."</p>
<p>De 24-jarige Fries begint zaterdag in Bahrein aan zijn derde en waarschijnlijk laatste F2-seizoen. Het doel: "Er het hele seizoen goed bij zitten en meestrijden om de overwinningen."</p>
<p>De eerste stap daartoe in de woestijn - de kwalificatie - ging niet onaardig. "Ik start als derde. Een goede uitgangspositie, hoewel we natuurlijk voor poleposition gingen. Maar ik ga voor de overwinning in de eerste race", is De Vries strijdvaardig.</p>
<p>De coureur is overgestapt van het Italiaanse Prema naar het Franse ART. Beide renstallen gelden als topteams. ART pakte met George Russell vorig seizoen de titel. "Ik denk daarom dat ik dit seizoen net zo kansrijk ben als vorig jaar. Er zijn wel veel nieuwe talenten bijgekomen, maar ik heb ook een jaar extra ervaring. Ik heb er zin in", zegt De Vries opgewekt. "Het zijn erg goede mensen."</p>
<h2>McLaren verleden tijd</h2>
<p>Minder blij is De Vries als hij vragen krijgt over McLaren. De droom om via dat Formule 1-team de sprong naar de koningsklasse van de racesport te maken, ligt in duigen. "Ik doe geen werk meer voor McLaren", is zijn summiere reactie.</p>
<p>De Nederlandse coureur stond jarenlang onder contract bij het team, werd er opgeleid en klaargestoomd. Hij was er testrijder en zat tijdens GP-weekenden in de simulator om Fernando Alonso en Stoffel Vandoorne vooruit te helpen. Tevergeefs, zo bleek. Teamleider Zak Brown gaf oogappel Lando Norris een voorkeursbehandeling en afspraken uit het verleden over een stoeltje in de toekomst bleken niets waard.</p>
<p>En dus draait het opnieuw een jaar om de Formule 2. Exact een jaar geleden draaide De Vries er in Bahrein - waar het seizoen ook begon - niet omheen. "Ik weet wat me te doen staat. Alleen de titel is goed genoeg", zo sprak hij. De Vries bleef steken op de vierde plek.</p>
<p>En nu? Nu ontwijkt de ART-coureur behendig de toespelingen op de titel. "Vragen of ik kampioen word, is vragen naar de bekende weg. Ik doe altijd mee om te winnen. Ik bekijk het gewoon per raceweekend."</p>
<p>"Ik snap dat iedereen denkt dat ik na George, Lando en Alex de volgende in de rij ben, maar we moeten het eerst bewijzen. Ik zie dit niet als een laatste kans, maar ben blij dat ik hem krijg. Formule 1 is nog steeds het doel."</p>
<p>De Vries heeft in zijn jacht op de titel negentien concurrenten. Allen kapers op de kust. De opvallendste naam daartussen: Mick Schumacher. De zoon van voormalig wereldkampioen Michael is al vóór zijn F2-debuut een hype.</p>
<p>Media duiken massaal op de Duitser en dat zal na zijn aanstaande testdagen bij Formule 1-teams Alfa Romeo en Ferrari, volgende week na de GP van Bahrein, alleen maar heftiger worden.</p>
<p>Het doet De Vries weinig. "Iedere tegenstander is voor mij gelijkwaardig. Voor mij is hij gewoon een van de concurrenten. Of hij nou Schumacher heet of niet. Logisch dat Mick veel aandacht krijgt, gezien zijn achtergrond. Het is een aardige jongen, maar voor de rest kan het me weinig interesseren."</p>
<p>In 2013 werd racetalent De Vries achttien jaar. De NOS was erbij toen hij in de auto stapte voor zijn eerste solo-ritje op de openbare weg. Een ritje dat niet zonder gevolgen bleef.</p>
