---
layout: post
title: "Vietnamese dader moord Kim Jong-nam komt vrij"
date: Sat, 13 Apr 2019 13:48:31 +0200
category: nieuws
externe_link: "https://nos.nl/l/2280256"
feature_image: "https://nos.nl/data/image/2019/04/13/543294/1008x567.jpg"
---

<p>De Vietnamese vrouw die in Maleisië werd veroordeeld voor haar rol bij de moord op de halfbroer Kim Jong-un komt vervroegd vrij. De 30-jarige Doan Thi Huong werd begin deze maand tot een gevangenisstraf van ruim drie jaar veroordeeld. Omdat ze al twee jaar in voorarrest had gezeten, komt ze in aanmerking voor bekorting van de straf wegens goed gedrag. Op 3 mei wordt ze vrijgelaten.</p>
<p>Huong smeerde in februari 2017 op de luchthaven van Kuala Lumpur een dodelijk gif in het gezicht van Kim Jong-nam, een halfbroer van de Noord-Koreaanse leider Kim-Jong-un.</p>
<p>Beveiligingscamera's op het vliegveld van Kuala Lumpur legden het moment vast:</p>
<p>De vrouw wist niet dat ze Kim om het leven bracht. Haar opdrachtgevers hadden haar verteld dat ze Kim Jong-nam in de maling wilden nemen voor een tv-programma met een verborgen camera.</p>
<p>Volgens Zuid-Korea en de VS waren de opdrachtgevers geheimagenten van Noord-Korea. Kim zou zijn vermoord omdat hij zich kritisch had uitgelaten over het regime van zijn broer. Kort na de moord verlieten vier Noord-Koreaanse verdachten Maleisië. Noord-Korea ontkent elke betrokkenheid bij de moord.</p>
<p>Vorige maand werd in Indonesië onverwacht de Indonesische medeverdachte Siti Aisyah vrijgelaten. De reden was dat Maleisië plotseling de aanklachten tegen haar had laten vallen.</p>
