---
layout: post
title: "Koning opent Koningsspelen in Lemmer"
date: Fri, 12 Apr 2019 10:45:00 +0200
category: binnenland
externe_link: "https://www.telegraaf.nl/nieuws/3434819/koning-opent-koningsspelen-in-lemmer"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/72fd6736-5d04-11e9-bda1-02d2fb1aa1d7.jpg"
---

<p class="intro">Koning Willem-Alexander heeft vrijdagochtend in het Friese Lemmer het startsein gegeven van de zevende editie van de Koningsspelen. Dat deed hij door al touwtrekkend een watertappunt op het schoolplein van de christelijke basisschool De Arke te onthullen.</p> <p>De koning kreeg daarbij hulp van enkele leerlingen en presentatoren Britt Dekker en Ron Boszhard. Op het plein swingde Willem-Alexander daarna mee met het themaliedje van dit jaar: Pasapas van Kinderen voor Kinderen.</p><p>Voor het officiële gedeelte schoof de koning zoals inmiddels gebruikelijk aan bij het ontbijt van de leerlingen van De Arke. Hij sprak er met de kinderen, die zichtbaar zenuwachtig waren, over het belang van sporten en ontbijten.</p><p>Aan de Koningsspelen, dit jaar met het thema ’water drinken’, doen 6000 basisscholen mee. Over het thema zei Willem-Alexander, die zich als prins al druk met waterbeheer bezighield: „Ik drink zelf heel veel water. Meer dan genoeg. Het is heel gezond. Ik moedig iedereen, ook bij ons thuis, aan om veel water te drinken.”</p><p>Staatssecretaris Paul Blokhuis (VWS) maakte juist vrijdag bekend geld beschikbaar te stellen voor zo’n duizend watertappunten op schoolpleinen door heel Nederland. Die moeten kinderen ertoe bewegen water te drinken in plaats van frisdrank. Het is een van de maatregelen om obesitas terug te dringen.</p>
