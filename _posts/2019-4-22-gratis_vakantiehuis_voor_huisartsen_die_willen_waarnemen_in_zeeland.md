---
layout: post
title: "Gratis vakantiehuis voor huisartsen die willen waarnemen in Zeeland"
date: Mon, 22 Apr 2019 08:07:18 +0200
category: nieuws
externe_link: "https://nos.nl/l/2281530"
feature_image: "https://nos.nl/data/image/2019/04/22/545289/1008x567.jpg"
---

<p>In de vakantieperiode is het héél erg druk in Zeeland. Op Walcheren verdrievoudigt het bevolkingsaantal door de talloze toeristen die dan hun vakantie aan zee komen vieren. Maar precies op dat moment willen ook de Zeeuwse huisartsen graag met vakantie, omdat ook hun kinderen dan vrij van school zijn. Dus juist als het heel druk is, zijn er minder huisartsen.</p>
<p>Daarom heeft de Zeeuwse Huisartsen Coöperatie (ZHCo) een plan bedacht om huisartsen naar Zeeland te lokken. Wie in de vakantieperiode komt waarnemen, mag mét zijn of haar gezin gratis in een vakantiehuis. De vakantiearts mag kiezen voor een zomerhuisje in Vrouwenpolder of een appartement in Middelburg. Beide gratis. Volgens Cora Hubrechsen van ZHCo, kan dat omdat de gemeenten, de provincie en zorgverzekeraars meebetalen aan het project.</p>
<p>"We hebben hier binnen 5 jaar zo'n honderd nieuwe huisartsen nodig", legt Hubrechsen uit. "We moeten dus alles op alles zetten om te zorgen dat die er ook komen. We hopen dat een aantal huisartsen die hier in de komende vakantie komen waarnemen zullen denken: Goh, het is eigenlijk heel erg leuk om in Zeeland te werken. Ik zou hier wel willen blijven."</p>
<p>Intussen heeft een aantal huisartsen belangstelling getoond voor het project, vertelt Hubrechsen. Drie hebben al afspraken gemaakt, twee anderen zijn bijna zover. "Ze zijn nu ook waarnemend huisarts, en geven aan op zoek te zijn naar een vaste stek, en dan is dit een hele goede manier om Zeeland uit te proberen. En er zijn er ook die echt voor het vakantiehuisje komen omdat het bijna onmogelijk is om in de vakantieperiode nog een huis te vinden."</p>
<p>De vakantiehuizen staan in Vrouwenpolder, aan zee, en in Middelburg, voor wie meer van cultuur houdt. Het zijn volledig ingerichte appartementen. De huisarts is in het weekend vrij, en wordt geacht door de week waar te nemen op de huisartsenpost die speciaal voor toeristen is ingericht in Vlissingen.</p>
<p>Er is vervanging nodig voor ongeveer 9 weken, maar de meeste belangstellenden boeken een of twee weken. "Vakantieartsen krijgen voor de hele periode bleek niet haalbaar", zegt Hubrechsen. "De meesten willen een of twee weken. En eigenlijk vinden we dat ook wel leuk. Want zo krijgen we de kans om méer huisartsen te laten zien hoe het is om in Zeeland te werken. En dus hebben we meer kans dat er een paar bij zijn die het zo fijn vinden dat ze willen blijven."</p>
<p>Ze laat het vakantiehuis in Middelburg zien. Het is een prachtig gerestaureerd pand in een voorname straat. De Abdij, met de rustige binnenhof en het Zeeuws museum zijn vlakbij. Net als de imposante Markt met het Middeleeuwse stadhuis en de vele terrassen. "We hebben hier écht iets te bieden", zegt Hubrechsen. "Alleen moeten huisartsen dat nog ontdekken."</p>
<p>Huisartsen die aangeven dat ze willen komen vervangen, krijgen behalve het vakantiehuisje daarom ook heel veel informatie over Zeeland. En omdat ze vaak een partner hebben die als ze in Zeeland gaan werken en wonen óók werk nodig heeft, krijgt ook die partner hulp. De huisartsen hebben samen met de gemeenten en de zorgorganisaties de krachten gebundeld en vragen welke baan de partner zoekt.</p>
<p>"We zeggen tegen de partner: vertel ons welke baan je nodig hebt, en we gaan die voor je vinden", zegt Hubrechsen. "En dat lukt. Ik heb ook wel eens voorgesteld om een datinglijn op te zetten voor vrijgezelle huisartsen. Dan konden we hier in Zeeland een leuke Zeeuwse partner zoeken, want die zijn er natuurlijk genoeg. Maar dat plan heeft het niet gehaald", zegt ze lachend. "Dus nu zoeken we gewoon werk voor die partner. Dat is een stuk eenvoudiger."</p>
