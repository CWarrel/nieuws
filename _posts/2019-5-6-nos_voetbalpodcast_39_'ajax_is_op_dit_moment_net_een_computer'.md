---
layout: post
title: "NOS Voetbalpodcast #39: 'Ajax is op dit moment net een computer'"
date: Mon, 06 May 2019 13:58:46 +0200
category: sport
externe_link: "https://nos.nl/l/2283466"
feature_image: "https://nos.nl/data/image/2019/05/06/548181/1008x567.jpg"
---

<p>Elke week blikken de commentatoren van de NOS terug op het voetbalweekend. Meningen en scherpe analyses, verhalen en opvallende anekdotes. Dat en meer is te horen in de NOS Voetbalpodcast.</p>
<p>Deze week schuiven Jeroen Grueter, Jeroen Elshoff en Jan Roelfs aan bij presentator Arno Vermeulen.</p>
<p>Er is onbegrip over de opstelling van Willem II in de met 4-0 verloren bekerfinale tegen Ajax. Jan Roelfs snapt niet dat Willem II-trainer Adrie Koster afweek van zijn vertrouwde formatie en Daniel Crowley op de bank zette. Jeroen Elshoff denkt dat de Tilburgers ook in de sterkste opstelling kansloos waren geweest. "Ajax is op dit moment net een scan, een computer. De tegenstander bedenkt iets, Ajax gaat scannen waar de ruimte ligt en walst er overheen."</p>
<p>De commentatoren blikken ook vooruit op de return in de Champions League tussen Ajax en Tottenham Hotspur. Ze vragen zich af wat de druk van deze wedstrijd met de spelers zal doen. "Je kunt nu thuis met een voorsprong op zak de finale van de Champions League halen. Dat heeft nog niemand van die gasten meegemaakt", zegt Elshoff.</p>
<p>Ook de andere halve finale tussen Liverpool en Barcelona komt ter sprake. Jeroen Grueter en Elshoff denken dat het ondanks de 3-0 overwinning van Barcelona in de eerste wedstrijd nog wel spannend kan worden. Roelfs denkt echter van niet. Hij scheert zijn hoofd kaal als Liverpool het alsnog redt. Een uitspraak waar zijn collega's wel om kunnen lachen, aangezien Roelfs een niet al te volle haardos meer heeft. </p>
