---
layout: post
title: "Arrestatie in Utrecht loopt uit op vechtpartij tussen agenten en omstanders"
date: Tue, 16 Apr 2019 21:16:07 +0200
category: nieuws
externe_link: "https://nos.nl/l/2280797"
feature_image: "https://nos.nl/data/image/2019/04/16/544189/1008x567.jpg"
---

<p>In de Utrechtse wijk Lombok zijn agenten en mensen op straat vanmiddag slaags geraakt bij een aanhouding. Volgens de politie bemoeiden tientallen omstanders zich met de arrestatie. Over en weer werden klappen uitgedeeld.</p>
<p>Agenten waren naar de Kanaalstraat gekomen vanwege een melding van overlast. Het incident was al voorbij op het moment dat de politie aankwam, maar in gesprek met een mogelijke betrokkene, bleek dat deze man gezocht werd voor een andere zaak.</p>
<p>Toen agenten hem daarvoor wilden aanhouden, werd het onrustig, zegt een woordvoerder van de politie tegen RTV Utrecht. "Er kwamen tientallen omstanders omheen staan die begonnen te duwen en te schoppen." De agenten gebruikten hun wapenstok om hen op afstand te houden.</p>
<p>RTV Utrecht kreeg beelden van het incident toegestuurd:</p>
<p>Op sociale media, waar inmiddels meer filmpjes van het incident zijn verschenen, wordt gesproken van excessief geweld. Ook schrijft iemand opheldering te willen van de politie over de hoeveelheid geweld.</p>
<p>"Het was een hele dreigende situatie", reageert de woordvoerder van de politie. "Er werd aan de agenten getrokken, er werd geschopt." De wapenstok was volgens hem nodig om ervoor te zorgen dat de agenten veilig hun werk konden doen.</p>
<p>Of agenten hun boekje te buiten zijn gegaan, kan de woordvoerder niet zeggen. Dat zal onderzocht worden, een standaardprocedure als er geweld is gebruikt. Betrokkenen kunnen daarnaast een klacht indienen. "Als mensen vinden dat ze niet goed behandeld zijn, roepen we ze op zich te melden, of een klacht in te dienen. Laat ze zich vooral melden."</p>
<p>Uiteindelijk keerde de rust vanmiddag terug in de Kanaalstraat nadat er versterking was gekomen voor de agenten. Drie mensen zijn aangehouden. De agenten liepen blauwe plekken en schrammen op.</p>
