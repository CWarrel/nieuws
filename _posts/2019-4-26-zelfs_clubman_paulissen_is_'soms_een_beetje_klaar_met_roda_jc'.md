---
layout: post
title: "Zelfs clubman Paulissen is 'soms een beetje klaar met Roda JC'"
date: Fri, 26 Apr 2019 07:04:00 +0200
category: sport
externe_link: "https://nos.nl/l/2282096"
feature_image: "https://nos.nl/data/image/2019/04/26/546083/1008x567.jpg"
---

<p>Gewonnen bekerfinales, prachtige Europese wedstrijden en vrijwel altijd vaste klant in het linkerrijtje van de eredivisie. De sportieve successen van de jaren negentig en begin deze eeuw zijn lang vervlogen in Kerkrade. Bij Roda JC denken ze er met weemoed aan terug.</p>
<p>Het contrast met de huidige situatie van de club kan namelijk bijna niet groter. Roda staat dertiende in de eerste divisie en moet alle zeilen bijzetten om de play-offs om promotie naar de eredivisie veilig te stellen. Terwijl de club na de degradatie van vorig seizoen door velen als titelkandidaat werd gezien.</p>
<p>"Zo diep als we nu zitten, dat is nooit eerder voorgekomen. Dan bloedt mijn hart ook", zegt kind van de club Mitchel Paulissen. Hij loopt al sinds zijn achtste rond bij Roda, dus de 26-jarige aanvallende middenvelder weet waar hij over spreekt.</p>
<p>Dat geldt ook voor clubicoon Eric van der Luer, sinds maart hoofdtrainer als opvolger van de ontslagen Robert Molenaar. Van der Luer maakte de gloriejaren mee als aanvoerder van Roda. "Daar droom ik van in mijn Roda-pyjama onder mijn Roda-dekbed. En niet om met 4-0 te verliezen bij Telstar", zegt Van der Luer. Maar dat laatste is wel de harde realiteit.</p>
<p>De vraag is hoe het zover heeft kunnen komen met de grootste club van Limburg. Van der Luer: "Er is geld uitgegeven waarmee men dacht sportief resultaat te halen, maar dat resultaat is uitgebleven. Nu zitten er zo'n vijftien jongens in de selectie die tegen een onkostenvergoeding al het hele jaar basisspeler zijn. In een gewone situatie hadden zij maximaal tien tot vijftien invalbeurten gehad."</p>
<p>"Door de degradatie van vorig seizoen is er minder geld, dus staat er ook een mindere selectie op het veld en dat leidt tot mindere resultaten. Het is een domino-effect", vult Paulissen aan.</p>
<p>"Mensen van buitenaf verwachten dat je in één of twee jaar terugkeert in de eredivisie. Maar kijk naar de middelen die er zijn, dan weet je dat het moeilijk wordt."</p>
<p>Ondanks alle ellende proberen Van der Luer en Paulissen de moed erin te houden. Hoe lastig dat ook is. "Soms zijn er wel momenten dat ik denk: ik ben er wel een beetje klaar mee", erkent Paulissen. "Maar dan komt er weer een wedstrijd en dan wil je toch weer knallen."</p>
<p>"Als we de laatste twee wedstrijden winnen (tegen Den Bosch en Volendam, red.), doen we mee aan de play-offs om promotie", rekent Van der Luer. "Op dit moment is het niet door één zure appel heen bijten, maar door een heel mandje zure appels. Maar de gedachte aan het verleden geeft energie en motivatie om terug te komen naar daar waar Roda ooit was."</p>
