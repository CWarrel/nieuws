---
layout: post
title: "Meer dan honderd gewapende Italiaanse hooligans opgepakt in Amsterdam"
date: Wed, 10 Apr 2019 16:49:38 +0200
categories: 
- sport 
- voetbal 
externe_link: "https://nos.nl/l/2279866"
feature_image: "https://nos.nl/data/image/2019/04/10/542756/1008x567.jpg"
---

<p>In de aanloop naar de Champions League-wedstrijd tussen Ajax en Juventus heeft de Amsterdamse politie zijn handen vol aan Italiaanse en Nederlandse fans. Tot twee keer toe is in de stad een groep gewapende Italianen opgepakt. Later zijn bij de Johan Cruijff Arena zo'n dertig Ajax-fans gearresteerd die woedend reageerden toen de politie met een waterkanon de feestelijke fakkelmanifestatie voor de wedstrijd uit spoot. De politie had fans gewaarschuwd geen fakkels aan te steken.</p>
<p>Vanmiddag werden 46 Italiaanse hooligans aangehouden in een metrostel bij het station Weesperplein. Zij hadden behalve vlaggenstokken allerlei voorwerpen bij zich om mee te slaan, zoals uitschuifbare wapenstokken, een hamer en ander slagmateriaal.</p>
<p>De Italianen waren van de Johan Cruijff Arena in de metro op weg naar het centrum. Politiemensen zagen dat ze illegaal materiaal bij zich hadden. Daarop werden ze in de metro gearresteerd en afgevoerd naar een cellencomplex.</p>
<p>Later in de middag liep bij de Johan Cruijff Arena een groep Italianen rond die ook allerlei illegale voorwerpen bij zich had, zoals pepperspray, een mes, vuurwerk en een hoeveelheid flares ofwel fakkels. De ME besloot de groep in te sluiten met de hulp van leden van de aanhoudingseenheid. Er werden 61 fans gearresteerd.</p>
<p>Dat gebeurde bij het trainingsveld bij de Arena. Ook deze Italianen zijn met bussen naar een cellencomplex gebracht. Ze hadden de illegale spullen vlak voor ze werden opgepakt op de grond gegooid.</p>
<p>Italiaanse politiemensen die de Amsterdamse politie ondersteunen vanwege de wedstrijd van vanavond herkenden sommige van de arrestanten als voetbalfans.</p>
