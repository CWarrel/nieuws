---
layout: post
title: "Hamilton spoort concurrent Ferrari aan na eenzijdige seizoensstart"
date: Mon, 29 Apr 2019 21:53:42 +0200
categories: 
- sport 
- autosport 
externe_link: "https://nos.nl/l/2282622"
feature_image: "https://nos.nl/data/image/2019/04/30/546928/1008x567.jpg"
---

<p>Het Formule 1-seizoen kenmerkt zich vooralsnog door eenzijdigheid. De eerste vier grand prixs leverden Mercedes vier overwinningen en vier tweede plaatsen op.</p>
<p>Ferrari, ijzersterk tijdens de wintertests toen er niks op het spel stond, komt er vooralsnog niet aan te pas. Het verschil in de WK-stand tussen leider Valtteri Bottas en Sebastian Vettel is al opgelopen tot 35 punten.</p>
<p>Hoe blij wereldkampioen Hamilton ook is met de voorsprong, hij hoopt dat de Italianen het lek snel boven krijgen. "Wij doen wat van ons wordt verwacht, samen met iedereen die achter ons staat."</p>
<p>"Als Ferrari daar ook in zou slagen, wordt het een stuk spannender. Wij halen het optimale uit ons vermogen. Daarom zijn we succesvol. Ferrari is dat vooralsnog niet", aldus de coureur van Mercedes.</p>
<p>Ook Damon Hill, wereldkampioen in 1996, mengt zich in de discussie. "Ferrari is tot veel in staat. Dat laat men echter alleen zien op momenten dat het niet zo belangrijk is."</p>
<h2>Goede generale, slechte voorstelling</h2>
<p>Ferrari maakte veel indruk tijdens de testdagen, eind februari, met snelle rondetijden en een betrouwbaar ogende bolide. Mercedes overtuigde toen niet in Barcelona, maar twee weken later waren de rollen omgedraaid in Melbourne bij de eerste grand prix van het seizoen.</p>
<p>Na vier een-tweetjes voor Hamilton en teamgenoot Bottas heeft Ferrari zich tot dusverre tevreden moeten stellen met drie derde plaatsen.</p>
<p>"Mercedes is veel volwassener", zegt Hill. "Dat team heeft niet de behoefte zich voortdurend te bewijzen. Ze hebben wel alles onder controle. Dat blijkt elke race opnieuw."</p>
<p>Vettel gaf ook toe dat de suprematie van Mercedes hem aardig op de zenuwen begint te werken. "Het is heel vervelend", zei de viervoudig wereldkampioen.</p>
<p>"Dat is niet iets van de afgelopen vier races, dit is in zekere zin ons probleem van de afgelopen vier seizoenen. Wij doen ongelooflijk ons best, maar we moeten accepteren dat Mercedes steeds weer een fenomenale prestatie levert."</p>
