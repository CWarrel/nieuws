---
layout: post
title: "Racisme houdt Spurs en City bezig in aanloop naar kraker"
date: Mon, 08 Apr 2019 22:32:04 +0200
categories: 
- sport 
- voetbal 
externe_link: "https://nos.nl/l/2279615"
feature_image: "https://nos.nl/data/image/2019/04/08/542358/1008x567.jpg"
---

<p>Het onderwerp racisme houdt de gemoederen binnen de voetbalwereld bezig na het recente incident met Juventus-voetballer Moise Kean. Hij werd vorige week in ItaliÃ« in de met 2-0 gewonnen wedstrijd bij Cagliari racistisch bejegend door de thuisfans. Kean kreeg vervolgens veel steun uit de voetbalwereld. Ook van Raheem Sterling van Manchester City, die vindt dat het onderwerp altijd bespreekbaar moet blijven.</p>
<p>En dus werd er ook veelvuldig over gesproken, in aanloop naar de confrontatie tussen City en Tottenham Hotspur in de kwartfinales van de Champions League, dinsdagavond.</p>
<p>"Sommige mensen praten er liever niet over, maar ik ben iemand die er juist over wil praten zodra ik voel dat het niet goed voelt. Hoe meer mensen zich uitspreken, des te beter", zei de aanvaller op de persconferentie.</p>
<h2>Straffen</h2>
<p>Sterling kreeg zelf twee weken geleden te maken met racisme in het EK-kwalificatieduel van Engeland met Montenegro. Hij riep vervolgens op tot zwaardere straffen voor de fans.</p>
<p>"Je kan boetes uitdelen, maar wat helpt dat? Je moet de fans straffen door ze te verbieden naar de wedstrijd te gaan, misschien denken ze dan wel twee keer na voordat ze zoiets doen", zo zei hij na afloop van de wedstrijd.</p>
<p>Aanvaller Son Heung-min van Tottenham Hotspur verklaarde maandag ook dat hij te maken heeft gehad met racisme, maar gaat daar naar eigen zeggen anders mee om. "Ik heb er mee te maken sinds ik in Engeland voetbal, maar ik schenk er geen aandacht aan", aldus de Zuid-Koreaan. "Ik denk dat dat de beste reactie is die je kunt geven."</p>
<h2>Niet van het veld af</h2>
<p>Na het racisme bij de wedstrijd Montenegro-Engeland rees ook de vraag of spelers niet van het veld moeten stappen. Sterling vindt dat juist een slecht idee. "Blijven staan en de wedstrijd winnen, doet de fans die je uitjouwen veel meer pijn. Dat verslaat ze, dat is pas een fijn gevoel."</p>
<p>Spurs-trainer Mauricio Pochettino benadrukte nog eens dat racisme van alle tijden is. "Ik heb er dertig jaar geleden ook al mee te maken gehad. Het grote probleem is dat dit niet nieuw voor ons is", aldus de Argentijn. "Maar we strijden er nu wel actiever tegen."</p>
