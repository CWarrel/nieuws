---
layout: post
title: "Notre-Dame Parijs staat in brand"
date: Mon, 15 Apr 2019 19:13:13 +0200
category: nieuws
externe_link: "https://nos.nl/l/2280620"
feature_image: "https://nos.nl/data/image/2019/04/15/543916/1008x567.jpg"
---

<p>De Notre-Dame in Parijs staat in brand. Vlammen en rook komen uit het dak van de middeleeuwse kathedraal en het vuur blijft zich ogenschijnlijk uitbreiden. Ooggetuigen zeggen dat de spits van de kathedraal is ingestort. "Het hele geraamte staat in brand", zegt een woordvoerder van de Notre-Dame.</p>
<p>Volgens de politie is het vuur vermoedelijk niet aangestoken. De brandweer zegt tegen persbureau AFP dat de brand mogelijk is ontstaan bij restauratiewerkzaamheden. Burgemeester Hidalgo van Parijs spreekt van een vreselijke brand. Zij en de politie vragen mensen om uit de buurt te blijven zodat de hulpdiensten bij de kathedraal kunnen komen.</p>
<p>"Het is razendsnel gegaan", zegt correspondent Frank Renout. "Er komen metershoge vlammen uit de kerktoren op dit moment. Ik zie dat er een enorme rookwolk boven Parijs omhooggaat."</p>
<p>President Macron, die vandaag een toespraak zou houden naar aanleiding van de maandenlange gelehesjesprotesten, heeft zijn speech afgeblazen in verband met de brand.</p>
<h2>Twaalfde eeuw</h2>
<p>De bouw van de beroemde vroeggotische kathedraal begon in de twaalfde eeuw en werd in de dertiende eeuw grotendeels afgerond. De Notre-Dame is een van de bekendste bouwwerken ter wereld en trekt jaarlijks miljoenen bezoekers.</p>
