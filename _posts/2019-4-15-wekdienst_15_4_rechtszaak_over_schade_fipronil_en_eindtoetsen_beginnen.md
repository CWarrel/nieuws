---
layout: post
title: "Wekdienst 15_4: rechtszaak over schade fipronil en eindtoetsen beginnen"
date: Mon, 15 Apr 2019 06:59:27 +0200
category: nieuws
externe_link: "https://nos.nl/l/2280526"
feature_image: "https://nos.nl/data/image/2019/04/15/543764/1008x567.jpg"
---

<p>Goedemorgen! Vandaag sleept de pluimveesector de NVWA voor de rechter, worden op basisscholen de eindtoetsen afgenomen en begint de week van de teek.</p>
<p>Eerst nog wat wolkenvelden, maar al snel gaat de zon flink schijnen. Het blijft droog en het wordt 13 graden op de Wadden en maximaal 18 graden in het zuiden. Ook morgen zonnig en zacht lenteweer.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> De pluimveesector staat vandaag in de rechtbank tegenover de Nederlandse Voedsel- en Warenautoriteit. Kippenboeren vinden dat de NVWA aansprakelijk is voor de schade die zij hebben geleden tijdens het fipronil-schandaal van 2017. In Tsjechië begint de rechtszaak tegen twee Nederlanders die een ober in Praag mishandelden. Ze worden verdacht van poging tot moord. De mishandeling leidde tot grote verontwaardiging. Het is de eerste dag van de international week of rebellion. Actievoerders vragen aandacht voor de gevolgen van klimaatverandering. In Londen zijn grote wegblokkades aangekondigd en op het Binnenhof wordt ook gedemonstreerd. Op basisscholen worden vanaf vandaag eindtoetsen afgenomen. Dat zijn de voormalige Cito-toetsen. De animo voor de traditionele toets neemt af en de interesse in alternatieven groeit. En de week van de teek begint vandaag. Organisaties vragen daarmee aandacht voor de risico's van tekenbeten; die kunnen de ziekte van Lyme veroorzaken. </p>
<h2>Wat heb je gemist?</h2>
<p>WikiLeaks-oprichter Julian Assange heeft vanuit de ambassade van Ecuador in Londen geprobeerd om andere landen te bespioneren. In een interview met The Guardian zegt de Ecuadoraanse president Moreno dat Assange daarmee de voorwaarden voor zijn asiel in de ambassade heeft geschonden. Donderdag werd Assange opgepakt, nadat Ecuador de Britse politie toestemming had gegeven om de ambassade binnen te gaan. De 47-jarige Australiër woonde zeven jaar in de ambassade om uitzetting naar Zweden te voorkomen.</p>
<h2>Ander nieuws uit de nacht:</h2>
<p> De Sociaal-democratische Partij heeft de Finse parlementsverkiezingen gewonnen: de SDP bleef met 17,7 procent van de stemmen de rechtse Finse Partij (voorheen de Ware Finnen) nipt voor, zij kregen 17,5 procent. Het is voor het eerst sinds 1999 dat de sociaal-democraten de grootste zijn in Finland. Mirjana Markovic, de vrouw van de voormalige Servische president Milosevic, is overleden: de 'Lady Macbeth van de Balkan' had een grote invloed op de politiek van haar man. Zo was ze onder meer zijn politiek adviseur tijdens de oorlogen in Kroatië, Bosnië en Kosovo. Markovic (76) woonde tot haar dood in Rusland, omdat ze in Servië werd beschuldigd van machtsmisbruik en fraude. In Sudan zijn oud-leden van de regering-Bashir opgepakt: er komt ook een onderzoek naar de partij van de donderdag afgezette president. Een woordvoerder van de overgangsregering maakte verder bekend dat de mediacensuur wordt opgeheven, er nieuwe politie- en legerbazen komen en dat de ambassadeurs in Zwitserland en de Verenigde Staten zijn ontslagen. </p>
<h2>En dan nog even dit:</h2>
<p>De felicitaties stromen binnen voor golfer Tiger Woods. Elf jaar na zijn laatste majortitel, na een periode vol blessures en schandalen, is hij daarmee terug op zijn oude niveau. "Ik hou van mensen die goed zijn onder druk", juichte president Trump op Twitter en voor de verandering was oud-president Obama het met hem eens: "na al die hoogte- en dieptepunten is dit een bewijs van uitmuntendheid en vastberadenheid". Ook topsporters als Serena Williams, Tom Brady en Magic Johnson reageren vol lof. Zelf kon Woods het allemaal amper bevatten. "Het is overweldigend, vooral na wat er allemaal gebeurd is."</p>
<p>Fijne dag!</p>
