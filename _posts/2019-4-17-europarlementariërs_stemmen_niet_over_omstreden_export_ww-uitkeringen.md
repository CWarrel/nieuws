---
layout: post
title: "Europarlementariërs stemmen niet over omstreden export WW-uitkeringen"
date: Wed, 17 Apr 2019 18:07:37 +0200
category: nieuws
externe_link: "https://nos.nl/l/2280908"
feature_image: "https://nos.nl/data/image/2018/01/24/446197/1008x567.jpg"
---

<p>Nederlandse Europarlementariërs hebben deze week de kans laten lopen om een omstreden wetsvoorstel van de agenda te halen. Dat gaat over het mogelijk maken van de export van WW-uitkeringen naar een ander EU-land.</p>
<p>In Straatsburg werd maandag opnieuw gestemd over de vraag of het parlement alsnog zou debatteren over het voorstel. Slechts tien van de 26 Nederlandse politici namen de moeite om tegen het voorstel te stemmen.</p>
<p>De rest schitterde door afwezigheid, waardoor er een hele krappe meerderheid van drie stemmen was om het debat alsnog te houden. De parlementariërs wisten wel dat er een stemming was. De hele PvdA-fractie, die tegen het voorstel is, was afwezig. Woordvoerder Jongerius had een debat en ook de andere leden Piri en Tang hadden andere verplichtingen.</p>
<h2>GroenLinks helemaal afwezig</h2>
<p>De VVD-fractie (Van Baalen, Nagtegaal en Huitema) was wel aanwezig, evenals het merendeel van de CDA-leden; alleen Lambert van Nistelrooij was er niet. GroenLinks was afwezig; Judith Sargentini was wel in Straatsburg maar had andere afspraken, terwijl Bas Eickhout in Ierland campagne aan het voeren was.</p>
<p>Bij D66 bracht alleen lijsttrekker Sofie in't Veld haar stem uit. De andere drie leden (Gerbandy, Van Miltenburg en Schaake) waren afwezig. En ook bij de PVV waren de meeste leden niet in de zaal; alleen Auke Zijlstra stemde tegen het opnieuw op de agenda zetten van het debat.</p>
<h2>Kabinet is tegen</h2>
<p>Morgen is de finale stemming, als alle leden van het parlement kunnen zeggen wat ze van het totale wetsvoorstel vinden. Als het parlement uiteindelijk tegenstemt dan moet de nieuwe Europese Commissie dit najaar opnieuw beginnen. Maar als het parlement voor stemt, wat in theorie mogelijk is, dan loopt Nederland de kans dat de export van WW-uitkeringen alsnog mogelijk wordt.</p>
<p>De hele Nederlandse politiek vindt het een slecht plan om het aantrekkelijker te maken om een WW-uitkering mee te nemen naar een ander land. Door de richtlijn wordt het voor arbeidsmigranten mogelijk om een Nederlandse werkloosheidsuitkering zes maanden lang mee te nemen naar bijvoorbeeld Polen. Zo'n uitkering is daar twee keer zo hoog als het minimumloon, dus nieuw werk zoeken is niet aanlokkelijk.</p>
