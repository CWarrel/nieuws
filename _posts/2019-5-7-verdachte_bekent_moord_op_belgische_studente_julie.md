---
layout: post
title: "Verdachte bekent moord op Belgische studente Julie"
date: Tue, 07 May 2019 07:13:42 +0200
category: nieuws
externe_link: "https://nos.nl/l/2283541"
feature_image: "https://nos.nl/data/image/2019/05/06/548259/1008x567.jpg"
---

<p>De man die vastzit op verdenking van moord op de Belgische studente Julie van Espen heeft bekend. Dat heeft het parket Antwerpen bevestigd. Over het motief van de verdachte is nog niks bekend. Het parket wilde daar ook nog geen uitspraken over doen uit respect voor de nabestaanden.</p>
<p>Het lichaam van Julie werd gisteren gevonden in het Albertkanaal bij Antwerpen.</p>
<p>De 23-jarige vrouw verdween zaterdagavond nadat ze in de plaats Schilde op de fiets was gestapt om naar vriendinnen in Antwerpen te gaan. Er werd meteen rekening gehouden met een misdrijf.</p>
<h2>Veroordeeld voor verkrachting</h2>
<p>Gisteren werd de 39-jarige verdachte, Steve B., opgepakt. De politie had zijn foto verspreid en noemde hem een belangrijke getuige, maar volgens Belgische media werd er toen al van uitgegaan dat hij de dader is. De man is twee keer veroordeeld voor verkrachting. In afwachting van hoger beroep in de laatste zaak was hij al twee jaar op vrije voeten.</p>
<p>De verdachte was gezien met de fietsmand van Julie; daarmee stond hij ook op de foto, maar de mand werd uit de opsporingsfoto's geknipt "om geen argwaan te wekken".</p>
<p>B. werd opgepakt op het station van Leuven. Hij zou op weg zijn geweest naar zijn psychiater.</p>
<h2>Kritiek op justitie</h2>
<p>In BelgiÃ« leidt de zaak tot veel kritiek op justitie. Mensen vragen zich af hoe het kan dat B. twee jaar op vrije voeten was. Ook de minister van Justitie zet vraagtekens. Hij zegt dat hij de zaak betreurt. Volgens het hof van beroep in Antwerpen zijn bezuinigingen de oorzaak van de lange wachttijden.</p>
<p>De vader van de verdachte zegt in het AD dat hij vaak aan de bel heeft getrokken bij de verantwoordelijke instanties. "Ik heb justitie altijd gewaarschuwd dat Steve op een dag iemand zou vermoorden. Deze moord had voorkomen kunnen worden als justitie hem gewoon in de gevangenis had gehouden in plaats van hem vrij te laten in afwachting van zijn proces in beroep."</p>
<p>Volgens Brussel-correspondent Bert van Slooten gaat de zaak een grote rol spelen bij de verkiezingen in Vlaanderen op 26 mei. "De politiek wil praten over de regeling dat je het hoger beroep in vrijheid mag afwachten. Mensen willen weten of dit systeem wel het juiste is."</p>
