---
layout: post
title: "Rivieren Alaska nooit zo vroeg ontdooid"
date: Mon, 15 Apr 2019 06:59:55 +0200
category: buitenland
externe_link: "https://www.telegraaf.nl/nieuws/3444699/rivieren-alaska-nooit-zo-vroeg-ontdooid"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5f3b6336-5f3b-11e9-9405-0218eaf05005.jpg"
---

<p class="intro">De belangrijkste rivieren van de Amerikaanse staat Alaska zijn in de afgelopen 102 jaar nog nooit zo vroeg ontdooid als dit jaar. Dat komt door de zachte wintermaanden. Afgelopen zondag brak het laatste ijs en stroomden veel rivieren weer vrij.</p> <p>Het oude record stond op 20 april. Dat werd behaald in 1940 en 1998. Uit gegevens van weerbureaus blijkt dat de rivieren sinds 1960 steeds eerder zijn gaan ontdooien. Nu is het gemiddeld een week eerder dan toen. Dit jaar was echter nog sneller.</p><p>Het ontdooien van de rivieren wordt sinds 1917 bijgehouden vanwege een grote weddenschap, de Nenana Ice Classic. Mensen kunnen daar geld inzetten op de datum dat ze verwachten dat de rivieren ontdooid zijn.</p><p>„Het is weer een indicatie van de opwarming van Alaska”, zegt klimaatonderzoeker van de Universiteit van Alaska Brian Brettschneider. „De rivieren laten goed zien hoe het weer de afgelopen vijf maanden is geweest.”</p><p>De zachte winter kan voor grote problemen zorgen voor inwoners van Alaska. Zo gebruiken vooral inheemse inwoners van de Amerikaanse staat de bevroren rivieren om te reizen, met bijvoorbeeld sneeuwscooters. „Als we niet over de rivieren kunnen reizen, zijn we volledig afhankelijk van luchttransport. Dat is heel duur”, zegt een lokale bestuurder.</p><p>In maart zijn vier mensen omgekomen doordat ze door het ijs zakten met hun voertuig. Soms kunnen de inwoners van Alaska tot mei nog over de rivieren rijden.</p>
