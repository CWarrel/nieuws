---
layout: post
title: "Keukenhof na topdrukte vandaag: 'Blijf weg met Pasen'"
date: Sat, 20 Apr 2019 14:56:10 +0200
category: nieuws
externe_link: "https://nos.nl/l/2281295"
feature_image: "https://nos.nl/data/image/2019/04/20/544902/1008x567.jpg"
---

<p>De Keukenhof adviseert om tijdens de paasdagen niet langs te komen. Aanleiding voor de oproep is de grote drukte van vandaag. Auto's konden niet meer terecht bij het bloemenpark doordat de parkeerplaats vol was. Ook wordt het verkeer op de dichtgeslibde wegen omgeleid.</p>
<p>"De wegen in de Bollenstreek zijn niet gemaakt voor deze aantallen bezoekers en dat maakt het onverstandig om nu nog deze kant op te komen", zegt Keukenhof-directeur Bart Siemerink. "De piek rond de paasdagen is erg hoog, we adviseren dus om ons park op een andere dag te bezoeken."</p>
<p>Volgens Siemerink is het in de hele Bollenstreek momenteel ontzettend druk, "Mensen gaan naar het strand, willen de bollenvelden zien, naar de Keukenhof. We willen dat iedereen een leuke dag heeft, dus kom een andere dag is ons advies."</p>
<p>De pendelbus naar de Keukenhof is tijdelijk gestopt met rijden, laat Arriva weten. Verkeer dat nu nog via de N207 en de N208 naar de Keukenhof komt, wordt volgens Omroep West omgeleid.</p>
<p>De drukte rond de Keukenhof was verwacht. De ANWB houdt er rekening mee dat het morgen opnieuw druk wordt in de regio. Iets noordelijker, op de N201, zijn op het circuit van Zandvoort Paasraces.</p>
