---
layout: post
title: "Sensationele inhaalrace Clippers tegen titelhouder Warriors"
date: Tue, 16 Apr 2019 08:59:42 +0200
category: sport
externe_link: "https://nos.nl/l/2280687"
feature_image: "https://nos.nl/data/image/2019/04/16/544012/1008x567.jpg"
---

<p>Los Angeles Clippers heeft in de NBA de stand in de play-off tegen Golden State Warriors in evenwicht gebracht. In Oakland sloegen de Clippers toe na een verbazingwekkende inhaalrace: 131-135.</p>
<p>Titelhouder Golden State leek fluitend op weg naar de tweede zege en dus een 2-0 voorsprong in de eerste ronde van de play-offs in de Western Conference. Halverwege stond de thuisploeg met 73-50 voor en die voordelige marge groeide zelfs naar 31 punten.</p>
<p>Daarna sloegen de bezoekers aan de hand van Lou Williams, die 36 punten voor zijn rekening nam, hard terug met 44 punten in het derde en 41 in het vierde kwart.</p>
<p>Niet eerder werd er in de play-offs zo'n grote achterstand omgedraaid. Het record stond sinds mei 1989 op naam van LA Lakers, dat 29 punten goedmaakte tegen Seattle SuperSonics.</p>
<p>De Warriors kregen nog een tweede tegenvaller te slikken: center DeMarcus Cousins viel al na een paar minuten spelen uit met een op het oog ernstige spierblessure.</p>
