---
layout: post
title: "’Titelstress bij PSV? Dat en alles wat erbij komt kijken’"
date: Tue, 23 Apr 2019 08:39:41 +0200
categories: 
- sport 
- voetbal 
externe_link: "https://www.telegraaf.nl/sport/3480900/titelstress-bij-psv-dat-en-alles-wat-erbij-komt-kijken"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/92b5d7de-6592-11e9-af84-02d2fb1aa1d7.jpg"
---

<p class="intro">Bij Willem II beseft iedereen dat het PSV donderdag in Tilburg een mogelijk cruciale tik in de titelrace met Ajax kan geven. Ook daar zien ze dat het stroef loopt bij de Eindhovenaren, die diep moeten gaan voor elke goal én de punten. En de ploeg van Adrie Koster zelf? Die kent weinig druk, maar weet inmiddels wel dat het de kwaliteiten heeft om ook de groten in de Eredivisie pijn te kunnen doen.</p> <p>Willem II kan anderhalve week voor de bekerfinale tegen Ajax alvast laten zien waartoe het tegen een topclub in staat is.</p><p>De van Feyenoord gehuurde Tapia weet wat een titelrace inhoudt en signaleert wat het met PSV doet. „Ze hebben een goed team, maar hebben het mentaal zwaar, denk ik”, zegt de middenvelder. „Of dat titelstress is? Dat en alles wat erbij komt kijken. Ook de druk van de fans. Als je zoveel titels wint, verwachten ze er meer. We hebben een goed team om ze te kunnen verslaan, maar het zal zwaar worden tegen een ploeg uit de top van de ranglijst. Of dit duel beslissend gaat zijn? Ja, dat gaat het zijn.”</p><p>Jordens Peters, captain van de Tilburgers, heeft groot respect voor PSV. Juist omdat het nog altijd in strijd met Ajax is. „PSV krijgt heel veel onterecht commentaar”, zegt Peters. „Ik vind Ajax voetballend gezien ook beter, zo eerlijk moet je zijn en dat bewijst die ploeg in de Champions League. Het is dit jaar Europese top.”</p><p>„Maar PSV heeft gewoon net zoveel punten. Het haalt soms een minder hoog niveau in de competitie, maar wint wel zijn wedstrijden. Natuurlijk heb ik ook goede hoop dat wij donderdag een resultaat kunnen halen. Ik heb nu alleen het gevoel dat de omgeving denkt: ’PSV speelt slecht, Willem II speelt goed, dus Willem II is de favoriet’. Als je de ranglijst ziet, zitten er heel veel puntjes tussen, dus zo simpel is het niet.”</p><p>VIDEO: Chef voetbal Valentijn Driessen bespreekt het Eredivisie-weekeinde:</p>
