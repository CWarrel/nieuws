---
layout: post
title: "Paris Saint-Germain heeft zijn langverwachte titel eindelijk binnen"
date: Sun, 21 Apr 2019 17:23:22 +0200
category: sport
externe_link: "https://nos.nl/l/2281457"
feature_image: "https://nos.nl/data/image/2019/04/21/545179/1008x567.jpg"
---

<p>Paris Saint-Germain heeft het langverwachte, achtste kampioenschap van Frankrijk eindelijk binnen. Na drie mislukte pogingen volstond nu een uitglijder van verre achtervolger Lille bij Toulouse (0-0).</p>
<p>Eerder lukte het de Parijzenaars niet tegen Strasbourg (2-2), Lille (5-1 nederlaag) en Nantes (3-2 nederlaag) om de titel in de Ligue 1 op eigen kracht over de streep te trekken. Zondagavond stond de volgende poging gepland. Tegen Monaco, waarbij PSG weer een beroep zou kunnen doen op de van een blessure herstelde Neymar. Tijdens dat duel kan het elftal van Thomas Tuchel nu zorgeloos een feestje bouwen.</p>
<h2>Meer dan een miljard aan nieuwe spelers</h2>
<p>Gevoelsmatig behoort PSG al decennia tot de gevestigde orde in Frankrijk, maar eigenlijk behoort de club pas acht jaar tot de grote jongens. Vooral dankzij het geld van Qatar Sports Investments, dat sinds 2011 meer dan een miljard euro in nieuwe spelers heeft geïnvesteerd.</p>
<p>Fusieclub Paris Saint-Germain bestaat pas sinds 1970, maar is dan wel weer van alle clubs het langst onafgebroken actief op het hoogste niveau. Vanaf 1974 duurde het twaalf jaar totdat de eerste landstitel werd bemachtigd, waarna de club ook in de jaren negentig bovenin meespeelde.</p>
<p>Toen in de zomer van 2012 Zlatan Ibrahimovic werd aangetrokken, sprak hij bij zijn presentatie de legendarische woorden: "Ik ken het Franse voetbal niet. Het Franse voetbal kent mij." Maar buiten de landsgrenzen kon ook hij niet veel uitrichten.</p>
<p>Vier kwartfinaleplaatsen in de Champions League staan in schril contrast met de torenhoge ambities, die tot dusver alleen in Frankrijk gestalte hebben gekregen met zes titels in de laatste zeven jaar. En dat mag ook wel met alle voor Ligue 1-begrippen buitenproportionele investeringen.</p>
<p>Langzaamaan verovert de club daarmee ook een plek tussen de gerenommeerde namen in de historie van het Franse voetbal. Alleen Saint-Étienne (tien) en eeuwige rivaal Olympique Marseille (negen) hebben nu nog meer landstitels dan PSG.</p>
<h2>De eerste voor Tuchel</h2>
<p>Na de vroege uitschakeling in de Champions League tegen Manchester United in de achtste finale van de Champions League kwam de sleur er een beetje in. Maar met een uitgeruste Kylian Mbappé en Neymar straks weer op het veld heeft de ceremonie rond de eerste landstitel voor Tuchel als hoofdtrainer in elk geval weer wat cachet.</p>
