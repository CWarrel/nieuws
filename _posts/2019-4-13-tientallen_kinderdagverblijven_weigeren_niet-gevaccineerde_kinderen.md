---
layout: post
title: "Tientallen kinderdagverblijven weigeren niet-gevaccineerde kinderen"
date: Sat, 13 Apr 2019 07:00:02 +0200
category: nieuws
externe_link: "https://nos.nl/l/2280223"
feature_image: "https://nos.nl/data/image/2018/07/28/489783/1008x567.jpg"
---

<p>Meer dan honderd kinderdagverblijven, verspreid over heel Nederland, zeggen dat het hun beleid is om niet-gevaccineerde kinderen te weigeren. Dat blijkt uit een rondvraag van de NOS. Vijfentwintig van hen zeggen ook al daadwerkelijk kinderen geweigerd te hebben.</p>
<p>Het weigeren van niet-gevaccineerde kinderen is in Nederland in principe niet toegestaan. Kinderdagverblijven mogen niet discrimineren en in hun aannamebeleid onderscheid maken tussen kinderen. Alleen als er zeer zwaarwegende argumenten zijn, bijvoorbeeld als de gezondheid van andere kinderen in gevaar is door een mazelenuitbraak, kunnen kinderen geweerd worden, stelt de Geschillencommissie Kinderopvang.</p>
<p>Een kinderdagverblijf in Den Haag werd eerder deze maand getroffen door het zeer besmettelijke mazelenvirus. Deze week werd bekend dat inmiddels vier kinderen onder de 4 jaar de ziekte hebben. Geen van de kinderen was ingeënt, maar dat komt ook doordat een deel jonger is dan 14 maanden. Dat is de leeftijd waarop kinderen de bmr-vaccinatie krijgen.</p>
<h2>Andere ouders</h2>
<p>De kinderdagverblijven die al daadwerkelijk niet-gevaccineerde kinderen geweigerd hebben vinden dat de veiligheid van andere kinderen heel zwaar weegt, blijk uit de rondgang. "Wij kunnen de veiligheid niet waarborgen voor alle kinderen als er kinderen binnen zijn die niet worden ingeënt", stelt de woordvoerder van een kinderdagverblijf uit Almere.</p>
<p>"Als eigenaar mag ik toch zelf bepalen wie ik als klant wil en wie niet? Ik wil als eigenaar van een kinderopvang niet aansprakelijk gesteld worden door ouders wanneer ik hun jonge baby'tjes blootstel aan kinderziektes", aldus de eigenaar van een Amsterdams kinderdagverblijf.</p>
<p>Ook bij een Utrechts kinderdagverblijf speelt de mening van andere ouders een rol in de keuze om te weigeren: "Ouders vragen bij de rondleiding of inschrijving naar de vaccinatiegraad, en ik merk vaak opluchting als ik kan zeggen dat iedereen ingeënt is."</p>
<h2>Advocaat</h2>
<p>Veel andere kinderdagverblijven blijken vooral erg te worstelen met het thema. Bij de Kleinste Reus in Amsterdam hadden ze tot twee jaar geleden het beleid om niet-gevaccineerde kinderen te weigeren, vertelt eigenaar Susan van Oosterom. Toen een ouder dreigde met een advocaat, hebben ze het niet-gevaccineerde kind toch toegelaten.</p>
<p>Ze zou nog steeds het liefste niet-gevaccineerde kinderen weigeren, maar ziet vooral praktische bezwaren. "Veel ouders vertellen niet eerlijk of hun kinderen deelnemen aan het vaccinatieprogramma en wij mogen ouders niet verplichten om documenten te overleggen."</p>
<p>Bij Berend Botje, een kinderopvangorganisatie met 53 vestigingen in de regio West-Friesland, hebben ze een inventarisatie gemaakt van alle niet-gevaccineerde kinderen. Dinsdag besluiten ze of het contract met de ouders van ongeveer tien kinderen wordt opgezegd.</p>
<p>"We krijgen veel vragen van ouders die bezorgd zijn omdat hun jonge kinderen nog niet gevaccineerd kunnen worden. Als je een prik tegen baarmoederhalskanker weigert, doe je alleen jezelf schade aan. Weiger je een inenting tegen mazelen, dan breng je anderen in gevaar", aldus eigenaar Alien Alberts.</p>
<h2>Verrast, maar wel begrip</h2>
<p>De Brancheorganisatie Kinderopvang zegt verrast te zijn dat zo veel kinderdagverblijven kinderen weigeren, maar de organisatie heeft er wel begrip voor. "We weten dat kinderopvangaanbieders met dit probleem worstelen, omdat de veiligheid van kinderen op een dagverblijf het hoogste goed is", zegt directeur Magda Heijtel in het NOS Radio 1 Journaal.</p>
<p>Volgens Heijtel ligt de oplossing bij meer voorlichting, waardoor de vaccinatiegraad omhoog moet gaan. "De overheid moet indringender communiceren en zorgen dat de mogelijke negatieve effecten van vaccineren goed onderbouwd en gecommuniceerd worden naar ouders."</p>
<p>Verder zegt Heijtel dat de kinderopvang geen speelbal moet worden van het vaccinatiebeleid. "Kinderen komen gemiddeld twee keer per week naar de opvang. De rest van de dagen zitten ze ergens anders en kunnen ze ook besmet worden. Het probleem is dat de vaccinatiegraad in Nederland te laag is en de kinderopvang is niet de oplossing voor dit probleem."</p>
<p>Staatssecretaris Tamara van Ark van Sociale Zaken, die gaat over de kinderopvang, benadrukt in een reactie dat er nergens in de wet een expliciet verbod staat. "Het lijkt niet verboden te zijn om kinderen te weigeren, maar er is nog geen duidelijkheid over. Uiteindelijk moet er altijd een rechter aan te pas komen", stelt zij.</p>
<p>Toch vindt zij het belangrijk dat er duidelijkheid komt. Ze heeft een commissie ingesteld die de juridische mogelijkheden onderzoekt. Ook ligt er een initiatiefwetsvoorstel van D66 waarin wordt geprobeerd te regelen dat kinderdagverblijven het recht krijgen kinderen te weigeren. Eerder noemde Van Ark het voorstel van D66 "heel interessant" en zei ze graag bereid te zijn het in de praktijk te laten werken.</p>
<p>"Hoewel we hier allemaal heel snel uitsluitsel over willen hebben, is het heel complex", aldus Van Ark. "In de tussentijd zou ik tegen de ouders die zich zorgen maken zeggen, ga naar je kinderdagverblijf of GDD in de regio." De GGD kan op basis van de vaccinatiegraad in de gemeente vertellen of ouders zich zorgen moeten maken. </p>
