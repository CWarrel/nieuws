---
layout: post
title: "Abbas beëdigt nieuwe Palestijnse regering Westbank"
date: Sat, 13 Apr 2019 23:08:30 +0200
category: buitenland
externe_link: "https://www.telegraaf.nl/nieuws/3441578/abbas-beedigt-nieuwe-palestijnse-regering-westbank"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/91763904-5e30-11e9-a4e2-02d1dbdc35d1.jpg"
---

<p class="intro">De Palestijnse president Mahmoud Abbas heeft een nieuwe regering beëdigd onder leiding van zijn naaste adviseur Mohammed Schtaje. Hij is de opvolger van premier Rami Hamdallah, die in januari ontslag nam. Abbas heeft de regering zaterdag ingezworen in Ramallah.</p> <p>De econoom Schtaje heeft in het Verenigd Koninkrijk gestudeerd en leidde tot dusverre de Palestijnse Economische Raad voor Ontwikkeling en Wederopbouw (PECDAR). Vroeger was hij ook onderhandelaar bij de vredesbesprekingen met Israël. Schtaje wordt gezien als een voorstander van een tweestatenoplossing in het conflict met Israël, al raakt die optie steeds verder uit zicht.</p><p>De nieuwe regering telt geen vertegenwoordigers van de radicale islamitische Hamas, die de scepter zwaait in het door Israël afgesloten Gaza. Het Centraal Comité van Fatah had in januari aanbevolen om een nieuwe regering te vormen uit de facties van de Palestijnse Bevrijdingsorganisatie (PLO). Hiermee werden officieel pogingen beëindigd om Fatah te verzoenen met Hamas.</p><p>Geen verkiezingen</p><p>Sinds 2006 zijn er geen parlementsverkiezingen meer geweest in de Palestijnse gebieden. In 2014 werd een nieuwe regering gevormd onder Hamdallah. In 2017 hadden Hamas en Abbas’ Fatah ingestemd met een verzoening na meer dan een decennium van broederstrijd. Hamas stemde toe de controle over de Gazastrook op te geven. Dat plan is echter mislukt.</p><p>Bij de laatste parlementaire verkiezingen in 2006 won Hamas, die een jaar later met geweld de volledige controle over de Gazastrook in handen nam. Israël, de EU en de VS bestempelen Hamas als een terroristische organisatie. Afgelopen maand werd een huis ten noorden van de stad Tel Aviv nog opgeschrikt door een raket uit Gaza. Daardoor raakten zes mensen lichtgewond, onder wie twee kinderen.</p>
