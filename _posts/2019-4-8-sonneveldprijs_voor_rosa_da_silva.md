---
layout: post
title: "Sonneveldprijs voor Rosa da Silva"
date: Tue, 09 Apr 2019 01:07:02 +0200
category: cultuur
externe_link: "https://nos.nl/l/2279620"
feature_image: "https://nos.nl/data/image/2019/04/09/542370/1008x567.jpg"
---

<p>Rosa da Silva heeft de AKF Sonneveldprijs gewonnen. Naast de juryprijs, won ze ook de publieksprijs van het Amsterdams Kleinkunst Festival.</p>
<p>De jury noemt Da Silva een veelzijdig talent dat van het podium afspat. Juryvoorzitter Tom Dicke: "Rosa da Silva uit Klazienaveen heeft als klein meisje meegedaan aan Hennie Huismans Miniplaybackshow. Ze heeft een Portugese vader, een Nederlandse moeder en woont in Amsterdam. Waar hoort zij thuis? De voorstelling bestaat uit aan elkaar gehechte scenes die worden afgewisseld met veelzijdige zang en muziek."</p>
<p>Naast de juryprijs en de publieksprijs krijgt ze ook de Shaffy Cheque. De prijs van het Ramses Shaffy Fonds bestaat uit 2500 euro. Dat geld mag Da Silva gebruiken voor de ontwikkeling van haar eerste avondvullende programma.</p>
<p>Rosa da Silva is geen onbekende in het theatervak. Ze speelde al Anne Frank in de musical Anne en in de musical De Tweeling, naar het boek van Tessa de Loo, speelde ze een van de tweelingzusjes.</p>
<p>Eerdere winnaars van de Sonneveldprijs zijn onder anderen Maarten van Roozendaal, Pieter Derks, Van der Laan en Woe, Thomas Acda, De Vliegende Panters en Stefano Keizers.</p>
