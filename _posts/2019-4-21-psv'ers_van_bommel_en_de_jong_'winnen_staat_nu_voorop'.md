---
layout: post
title: "PSV'ers Van Bommel en De Jong: 'Winnen staat nu voorop'"
date: Sun, 21 Apr 2019 20:04:25 +0200
category: sport
externe_link: "https://nos.nl/l/2281488"
feature_image: "https://nos.nl/data/image/2019/04/21/545224/1008x567.jpg"
---

<p>Opluchting over de zege was er bij beiden. "Winst is het belangrijkste", zei zowel PSV's topscorer Luuk de Jong als trainer Mark van Bommel. "Over het doelsaldo praten we niet", voegde Van Bommel eraan toe, na de 3-1 zege van PSV op ADO Den Haag.</p>
<p>PSV kwam door de zege weer op gelijke hoogte met koploper Ajax, met dien verstande dat het doelsaldo van de Amsterdammers veel beter is. En met nog drie competitieronden geeft dat Ajax een wezenlijk voordeel.</p>
<p>De Jong was in de vroege zondagavond vooral tevreden met de drie punten. "Winnen staat voorop. Als je aan het doelsaldo wil werken, moet dat in een wedstrijd groeien. Als het vanaf het begin lekker loopt, gaat dat makkelijker."</p>
<p>Volgens Van Bommel heeft het geen zin geforceerd op zoek te gaan naar zoveel mogelijk doelpunten. "Dan gaat het meestal verkeerd", meende de trainer na de zege op ADO. Die overwinning kwam moeizaam tot stand, ook omdat ADO Den Haag niet zoals eerder in het seizoen (7-0 verlies) de tegenstander alle ruimte gaf.</p>
<p>Van Bommel besloot pas laat in het duel zijn team nieuwe aanvallende impulsen te geven met het inbrengen van Cody Gakpo en Erick Guti√©rrez, de Mexicaan die lang niet speelde. "Er zijn meer spelers die langere tijd niet spelen. Het elftal probeert de principes uit te voeren zoals wij dat willen. En ik vond dat de spelers die dat de afgelopen tijd hebben gedaan, dat ook deden."</p>
<h2>Bus</h2>
<p>De Jong voelde dat het moeizaam ging, ondanks het grote overwicht. "ADO parkeerde de bus. We kwamen er moeilijk doorheen", gaf de aanvoerder toe. Hij maakte in de slotfase wel de belangrijke 2-0, maar zag ADO vervolgens weer tegenscoren. Uiteindelijk bepaalde Donyell Malen de eindstand op 3-1.</p>
<p>"Gelukkig maken we nog drie doelpunten", aldus De Jong, die met zijn 27ste competitietreffer wel voor een persoonlijk record zorgde. "Dat is me niet eerder gelukt. We hebben nog drie wedstrijden. Dertig is een mooi getal."</p>
<h2>'Alles blijven winnen'</h2>
<p>Belangrijker voor de spits is echter dat de drie resterende wedstrijden worden gewonnen. In de strijd om de titel is nog alles mogelijk. Als PSV drie keer wint, moet koploper Ajax (dat nog actief is in de Champions League) ook drie keer winnen.</p>
<p>"We hebben nu twee lastige uitwedstrijden. Willem II doet het heel goed", aldus De Jong. "Zaak is dat we alles blijven winnen. Dat we de focus houden, gedisciplineerd blijven spelen. Kansen krijgen we altijd en we scoren veel al het hele seizoen."</p>
