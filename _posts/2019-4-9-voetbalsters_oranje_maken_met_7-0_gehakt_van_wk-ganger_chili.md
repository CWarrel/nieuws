---
layout: post
title: "Voetbalsters Oranje maken met 7-0 gehakt van WK-ganger Chili"
date: Tue, 09 Apr 2019 20:22:09 +0200
category: sport
externe_link: "https://nos.nl/l/2279747"
feature_image: "https://nos.nl/data/image/2019/04/09/542539/1008x567.jpg"
---

<p>Een dag voor de definitieve selectie voor het WK bekendgemaakt zal worden, hebben de Nederlandse voetbalsters uitgehaald in het oefenduel met Chili. In Alkmaar werd het liefst 7-0 voor Oranje.</p>
<p>Na de 2-0 oefenzege op Mexico afgelopen vrijdag waren de voetbalsters kritisch op zichzelf en vooral de trefzekerheid. Tegen WK-debutant Chili liet Oranje er geen gras over groeien.</p>
<p>Binnen twee minuten zorgde Daniëlle van de Donk al voor de 1-0. De middenveldster van Arsenal werd met een knappe steekpass bediend door ploeggenote Vivianne Miedema, omspeelde de Chileense doelvrouw Christiane Endler en schoof de bal in het lege doel.</p>
<h2>Hoofdrol Van de Donk</h2>
<p>Van de Donk tekende voor rust ook voor de 3-0 (na een prachtige combinatie met Miedema en Martens), de 4-0 (rebound nadat Jackie Groenen op de lat had geschoten) en gaf bovendien de assist op de 6-0 van Shanice van de Sanden. Tussendoor trof Lieke Martens nog doel, nadat de bal via de kluts voor haar voeten was beland.</p>
<p>Ook Miedema, die bij vrijwel iedere succesvolle aanval betrokken was maar ook al een grote kans had laten liggen, deed van dichtbij een nog een duit in het zakje. Haar treffer (5-0) was Miedema's 100ste in alle vertegenwoordigende elftallen van Oranje. Daarvan maakte ze er 57 bij het grote Oranje, waarmee de 22-jarige goalgetter nog maar twee doelpunten verwijderd is van het record van Manon Melis.</p>
<p>Werden de Nederlandse voetbalsters in de eerste helft geen strobreed in de weg gelegd door de nummer 39 van de wereld, na rust had Chili de zaakjes beter voor elkaar. Een kopbal van Miedema ging net voorlangs, maar een kwartier voor tijd kopte Van de Donk - een van de kleinste speelsters van het veld - toch de 7-0 binnen.</p>
<h2>Keeperskeuzes</h2>
<p>Doelvrouw Loes Geurts, die volgens afspraak Sari van Veenendaal afloste onder de lat, kreeg het hele duel vrijwel niets te doen. In de eerste helft moest ze een keer gestrekt naar de hoek op een goed ingeschoten vrije trap. Geurts deed dat met verve en tikte de bal uit de kruising.</p>
<p>Bondscoach Sarina Wiegman, die woensdagochtend haar WK-selectie bekendmaakt, zal pas in juni een keuze maken tussen haar beide doelvrouwen. Op 1 juni oefent Oranje nog tegen Australië, in Eindhoven. Het WK in Frankrijk begint op 7 juni.</p>
