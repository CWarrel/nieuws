---
layout: post
title: "Van Veldhoven: verbod op benzine- en dieselauto's is stap te ver"
date: Fri, 03 May 2019 21:34:18 +0200
category: politiek
externe_link: "https://nos.nl/l/2283145"
feature_image: "https://nos.nl/data/image/2019/05/03/547675/1008x567.jpg"
---

<p>Staatssecretaris Van Veldhoven vindt de plannen van de gemeente Amsterdam om in 2030 alle benzine- en dieselauto's uit de stad te weren een stap te ver gaan.</p>
<p>"De plannen van Amsterdam lijken tot 2025 aan te sluiten bij de landelijke harmonisatie zoals deze nu voorligt", laat ze via haar woordvoerder weten. In deze fase geldt vanaf volgend jaar een verbod op dieselauto's van 15 jaar en ouder binnen de ring A10 en vanaf 2022 ook een verbod voor ov-bussen en touringcars binnen de kleine ring S100.</p>
<p>"De voorstellen voor daarna lopen vooruit op de voorziene evaluatie. Voor mij is een verbod van benzine- en dieselauto's niet aan de orde."</p>
<h2>Steun</h2>
<p>De staatssecretaris van Infrastructuur en Waterstaat zegt verder dat de concrete plannen van Amsterdam te zijner tijd getoetst worden aan wet- en regelgeving.</p>
<p>Van Veldhoven heeft de steun van de Kamer. Veel partijen in de Tweede Kamer reageerden vandaag kritisch op de plannen van Amsterdam.</p>
<h2>'Compleet bezopen'</h2>
<p>Regeringspartij D66 vindt het goed dat er gewerkt wordt aan schone lucht, maar twijfelt aan de haalbaarheid van het plan, omdat er volgens de partij over elf jaar nog maar twee miljoen elektrische auto's zijn. "Dat zijn er veel te weinig voor de plannen van Amsterdam", zegt D66-Kamerlid Schonis.</p>
<p>PVV-leider Wilders noemt het plan "compleet bezopen". "Vanaf 2030 is Amsterdam echt alleen nog voor de subsidieslurpende Tesla-elite van GroenLinks en D66", aldus Wilders. Hij stelt dat de "gewone benzine-/ en dieselrijdende man en vrouw" voor die subsidie moeten opdraaien. "Maar ze mogen zelf hun eigen hoofdstad niet meer in."</p>
