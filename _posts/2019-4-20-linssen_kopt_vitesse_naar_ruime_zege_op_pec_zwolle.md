---
layout: post
title: "Linssen kopt Vitesse naar ruime zege op PEC Zwolle"
date: Sat, 20 Apr 2019 21:39:22 +0200
category: sport
externe_link: "https://nos.nl/l/2281349"
feature_image: "https://nos.nl/data/image/2019/04/20/544976/1008x567.jpg"
---

<p>Vitesse is weer een stapje dichter bij de play-offs om Europees voetbal gekomen. Hoewel de thuisploeg een dik uur met tien man moest spelen, won het na een 1-1 ruststand met 4-1 van een uiterst pover PEC Zwolle.</p>
<p>Vitesse kwam al vroeg in de wedstrijd op voorsprong. Feitelijk met de schouder maar voor de statistieken met het hoofd werkte Bryan Linssen de bal in het Zwolle-doel.</p>
<p>De voorsprong hield een kwartier stand. In de 23ste minuut mocht Lennart Thy in alle vrijheid de bal aannemen en vanuit de draai uithalen. Door de benen van Maikel van der Werff passeerde de Duitser vanaf een meter of dertien doelman Remko Pasveer: 1-1.</p>
<h2>Geel wordt rood</h2>
<p>Nog meer tegenslag kreeg de thuisploeg te verwerken na een fikse overtreding van Alexander Büttner op Younes Namli. Scheidsrechter Björn Kuipers haalde aanvankelijk de gele kaart tevoorschijn, maar besloot na bestudering van de beelden dat rood meer op zijn plaats was.</p>
<p>Ondanks het mannetje minder op het veld wist Vitesse opnieuw de leiding te nemen. En weer was het Linssen die de treffer voor zijn rekening nam, en andermaal met een kopbal. Het was voor de 'slechts' 1,70 meter lange aanvoerder al zijn elfde competitietreffer van dit seizoen en meer dan de helft maakte hij met het hoofd.</p>
<h2>Derde rake kopbal</h2>
<p>PEC leek zich geen raad te weten met de manmeersituatie. Integendeel. Linssen was na een slippertje van de Zwolse defensie al een keer dicht bij 3-1. Die kwam er na een door Martin Ødegaard opgezette aanval en een slim hakballetje van Thulani Serero op invaller Mohammed Dauda een kwartier voor tijd alsnog.</p>
<p>Met zijn derde rake kopbal van de avond mocht Linssen, die andermaal directe tegenstander Bram van Polen aftroefde, de 4-1 eindstand laten aantekenen.</p>
