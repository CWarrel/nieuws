---
layout: post
title: "Waanzinnig goud Sablikova via wereldrecord"
date: Sun, 03 Mar 2019 22:16:23 +0100
categories: 
- sport 
- schaatsen 
externe_link: "https://www.telegraaf.nl/sport/3235421/waanzinnig-goud-sablikova-via-wereldrecord"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/e48117b0-3dfe-11e9-85c6-ff84f5ae1891.jpg"
---

<p class="intro">Martina Sablikova is in Calgary op imponerende wijze wereldkampioene allround geworden.</p> <p>De 31-jarige schaatsster uit Tsjechië sloeg toe op de afsluitende 5000 meter. Ze reed in de voorlaatste rit met 6.42,01 een wereldrecord en stelde daarmee de Japanse klassementsleidster Miho Takagi voor een zware opdracht. Een dag eerder verbeterde Sablikova ook al de mondiale toptijd op de 3000 meter.</p><p>De titelhoudster, die nog weinig ervaring heeft als stayer, mocht bijna 15 seconden verspelen op de langste afstand. In de slotfase van haar race moest ze zich echter gewonnen geven. Haar tijd van 7.02,72, een persoonlijk record, was nog wel goed voor zilver in het eindklassement.</p><p>Antoinette de Jong, die op de 5000 meter de vijfde tijd neerzette (6.56,26), consolideerde haar derde plaats in de eindstand. Ze behaalde eerder brons bij de WK allround in 2016. In de afgelopen twee jaar eindigde de 23-jarige Friezin als vierde. Ireen Wüst moest genoegen nemen met de vijfde plek in eindrangschikking, nog achter Carlijn Achtereekte.</p><p>Takagi ging vanaf haar ijzersterke 500 meter (37,22) comfortabel aan de leiding in het klassement. Na een solide rit op de 3000 meter (achtste) verstevigde de 24-jarige rijdster op de 1500 meter (1.52,08) haar koppositie. Ze had daardoor op de 5000 meter een grote marge op Sablikova, die met haar tweede wereldrecord in het WK-weekeinde (na de 3000 meter) echter veel druk op de Japanse zette.</p><p>Tranen</p><p>Takagi, die vorig weekeinde nog de WK sprint in Thialf reed (tweede), kon allerminst in de buurt van de tijd van Sablikova blijven. Het verlies van haar wereldtitel zorgde voor tranen bij de vertrouweling van bondscoach Johan de Wit.</p><p>„Ik ben zo ontzettend blij, ik weet niet wat ik moet zeggen”, stamelde Sablikova na afloop bij de NOS. „Ik had geen last van mijn rug en geen last van mijn knieën, dus daar was ik heel blij mee. Maar na zaterdag stond ik wel een beetje moe én zenuwachtig op het ijs. Ik wist dat ik een goede 1500 meter moest rijden, en juist die afstand liep dit seizoen niet erg lekker. Gelukkig reed ik een goede race”, straalde de Tsjechische, die voor de vierde keer wereldkampioene allround werd.</p><p>Wüst moedig</p><p>Voor Wüst was het WK eigenlijk al na haar 500 meter voorbij. De zesvoudige kampioene reed tegen Takagi weliswaar de tweede tijd, maar mede door een moeizame wissel was het gat van 1,24 seconde meteen veel te groot om nog te kunnen overbruggen. Wüst deed op de 1500 meter nog wel een moedige poging om een sprong naar het podium te maken, maar haar tweede tijd (1.53,48) bleek daarvoor onvoldoende. Op de 5000 meter, tegen Takagi, kwam ze niet verder dan de zevende tijd (6.59,80).</p><p>Het was voor het eerst sinds 2006 dat Wüst ontbrak op het podium van de WK allround. Tussen 2007 en 2018 stond ze twaalf keer achtereen op het podium, waarvan zes keer op de hoogste trede.</p>
