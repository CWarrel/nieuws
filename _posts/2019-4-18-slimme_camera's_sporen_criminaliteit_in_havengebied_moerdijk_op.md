---
layout: post
title: "Slimme camera's sporen criminaliteit in havengebied Moerdijk op"
date: Thu, 18 Apr 2019 14:28:08 +0200
category: nieuws
externe_link: "https://nos.nl/l/2281015"
feature_image: "https://nos.nl/data/image/2019/04/18/544518/1008x567.jpg"
---

<p>Op het industrieterrein bij de haven van Moerdijk worden de 63 camera's die er zijn opgesteld gekoppeld aan speciale software. Dat moet leiden tot een betere bestrijding van de criminaliteit, zoals de smokkel van drugs en explosieven. De slimme camera's zijn ook bedoeld om inklimmers te betrappen.</p>
<p>Specialisten, onder meer de technische universiteit Eindhoven, werken aan een programma voor data verwerkende, 'lerende' camera's.</p>
<h2>Vluchteling of arbeider?</h2>
<p>Algoritmes analyseren straks beelden van mensen of voertuigen, meten bewegingssnelheid en herkennen kentekens. De camera's leren zo het verschil tussen bijvoorbeeld een illegale vluchteling en een havenarbeider.</p>
<p>De camerabeelden en bewegingspatronen worden vervolgens gekoppeld met andere informatie, zoals de logistieke planning en gastenlijst van de haven. Zo kunnen verdachte bewegingen in kaart worden gebracht.</p>
<p>Als een beveiliger een melding krijgt dat er iets bijzonders gebeurt, kan hij poolshoogte nemen. Het resultaat kan hij terugkoppelen aan het slimme camerasysteem, dat daardoor weer 'bijleert', schrijft Omroep Brabant.</p>
<p>De proef vindt plaats bij de haven van Moerdijk, omdat die van Rotterdam te groot is. Eind 2020 wordt het systeem in gebruik genomen.</p>
