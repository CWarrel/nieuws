---
layout: post
title: "Energieverbruik gedaald, vooral minder steenkool"
date: Wed, 17 Apr 2019 01:47:06 +0200
category: nieuws
externe_link: "https://nos.nl/l/2280816"
feature_image: "https://nos.nl/data/image/2019/04/17/544245/1008x567.jpg"
---

<p>Het energieverbruik in Nederland is het afgelopen jaar licht gedaald. Er werd vooral minder steenkool verbruikt, meldt het Centraal Bureau voor de Statistiek (CBS). Voor het eerst werd er meer aardgas ingevoerd dan uitgevoerd.</p>
<p>Het totale verbruik was in 2018 3100 petajoule (1.000.000.000.000 kilojoule), ongeveer 50 petajoule minder dan een jaar eerder. Het verbruik van steenkool daalde met 40 petajoule, de overige energiebronnen bleven ongeveer gelijk.</p>
<h2>90 procent fossiele brandstoffen</h2>
<p>Aardgas nam ruim 40 procent van het totale verbruik voor zijn rekening, aardolie een kleine 40 procent. Het aandeel van steenkool daalde naar 11 procent. Voor het derde achtereenvolgende jaar nam het aandeel van steenkool af. Dat komt vooral door het sluiten van kolencentrales, zoals is afgesproken in het Energieakkoord uit 2013.</p>
<p>De drie fossiele brandstoffen waren het afgelopen jaar samen goed voor 90 procent van het energieverbruik, een daling van 2 procent ten opzichte van 2017. De rest van het verbruik kwam uit hernieuwbare energie, kernenergie, afval en netto invoer van elektriciteit.</p>
<h2>Import stroom</h2>
<p>Terwijl de daling van het aandeel van steenkool in de productie van elektriciteit in 2016 en 2017 vooral door binnenlands aardgas werd opgevangen, werd de daling vorig jaar gecompenseerd door meer import van stroom. Die steeg netto van 3 naar 7 procent.</p>
<p>Voor het vijfde achtereenvolgende jaar daalde de winning van aardgas, het afgelopen jaar met 16 procent. Dat heeft te maken met de beperkingen die de overheid heeft opgelegd naar aanleiding van de aardbevingen in Groningen. Ter compensatie wordt er meer aardgas in het buitenland gekocht.</p>
