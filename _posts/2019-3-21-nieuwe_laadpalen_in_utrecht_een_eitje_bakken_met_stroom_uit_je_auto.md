---
layout: post
title: "Nieuwe laadpalen in Utrecht: een eitje bakken met stroom uit je auto"
date: Thu, 21 Mar 2019 22:24:50 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/DyKE4-jve30/2277087"
feature_image: "https://nos.nl/data/image/2019/03/21/538683/1008x567.jpg"
---

<p>Een eitje bakken of een wasje draaien met stroom uit je elektrische auto: in Utrecht kan het vanaf vandaag. In het Muntgebouw werd in het bijzijn van koning Willem-Alexander een nieuw energie -en mobiliteitssysteem gelanceerd. Dit betekent dat er in de Domstad een netwerk van laadpalen is die elektrische auto's niet alleen kunnen opladen, maar ook ontladen. Het is de eerste Nederlandse gemeente die dit systeem invoert.</p>
<p>In totaal zijn er in de stad 145 van zulke laadpalen geplaatst. Het project is een samenwerking tussen Renault en We Drive Solar, een Utrechtse organisatie die "elektrisch rijden met de kracht van de zon" mogelijk maakt. "Doordat je de elektrische auto's ook kunt ontladen, kun je de duurzame zonne-energie weer teruggeven aan het elektriciteitsnet", vertelt directeur Robin Berg.</p>
<p>Berg sloot samen met de koning een elektrische auto aan op een bidirectionele laadpaal, zoals een paal die zowel kan opladen als ontladen wordt genoemd. Een verrassing voor de toeschouwers: de koning reed hierna weg in de auto die ze zojuist hadden opgeladen.  Hoe dat ging zie je in deze video: </p>
<p>Auke Hoekstra doet onderzoek naar elektrisch rijden en bidirectioneel laden bij de Technische Universiteit Eindhoven. Hij is groot voorstander van elektrische auto's, maar vindt wel dat deze hoofdzakelijk moeten rijden op zon -en windenergie. En dat is makkelijker gezegd, dan gedaan.</p>
<p>"Tot voor kort was de algemene opvatting zelfs nog dat dit helemaal niet kon", vertelt Hoekstra. Zonne- en windenergie is er namelijk niet altijd. "We hebben natuurlijk geen enkele invloed op wanneer de zon gaat schijnen en de wind gaat waaien."</p>
<h2>Mismatch</h2>
<p>Volgens Hoekstra is er vaak een maximale hoeveelheid aan duurzame energie voorhanden, op het moment dat er eigenlijk helemaal geen behoefte is aan energie. "Er is sprake van een mismatch", zegt hij. "De zon schijnt bijvoorbeeld op het felst midden op de dag, terwijl onze pieken in energiegebruik juist in de ochtend of avond zijn." </p>
<p>Als er geen duurzame energie meer is, dan gaan de zogeheten peaking power plants aan. Dit zijn gascentrales die meestal uitstaan, maar ingeschakeld worden als er even behoefte is aan elektriciteit op het netwerk. "Als gevolg rijden de auto's dan vaak nog steeds met fossiele energie. Dat schiet totaal niet op, want dan stoten ze nog steeds CO2 uit", legt Hoekstra uit.</p>
<h2>Bidirectioneel laden als oplossing </h2>
<p>Bidirectioneel laden is volgens Hoekstra momenteel dé oplossing voor het probleem dat zon- en windenergie niet altijd voorhanden is. "Met bidirectioneel laden kan je elektrische auto fungeren als een opslagplaats", begint Hoekstra zijn uitleg.</p>
<p>"Op sommige momenten heb je duurzame energie over, die kun je nu opslaan in je auto. Wanneer je dan op andere momenten weer een tekort hebt aan duurzame energie, kun je die weer terug stoppen in het elektriciteitsnetwerk."</p>
<h2>Slijtage</h2>
<p>Toch is er ook kritiek op bidirectioneel laden. Omdat je zowel je auto oplaadt, als ontlaadt wordt de batterij van de elektrische auto vaker gebruikt. En dan slijt deze ook veel sneller. Hoekstra erkent dat. "Maar inmiddels zijn we erachter gekomen hoe we die slijtage tegen kunnen gaan", vertelt hij. "Aan het begin van mijn carrière kon een batterij met bidirectioneel laden nog ongeveer 3 jaar mee, nu is dat al 30 jaar."</p>
<p>Hij denkt dan ook bidirectioneel laden 'heel groot' gaat worden. "Bidirectioneel laden is een waanzinnig belangrijk puzzelstukje van het elektrisch rijden op duurzame energie."</p><img src="http://feeds.feedburner.com/~r/nosnieuwskoningshuis/~4/DyKE4-jve30" height="1" width="1" alt=""/>
