---
layout: post
title: "Topfavoriete Schulting begint WK ijzersterk"
date: Fri, 08 Mar 2019 14:44:48 +0100
categories: 
- sport 
- schaatsen 
externe_link: "https://www.telegraaf.nl/sport/3262350/topfavoriete-schulting-begint-wk-ijzersterk"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/0eed107a-41ac-11e9-a8ba-bb5ebda26ce7.jpg"
---

<p class="intro">Suzanne Schulting is uitstekend begonnen aan de wereldkampioenschappen shorttrack in Sofia. In de Armeets Arena kwam de 21-jarige topfavoriete voor de allroundtitel op geen enkele afstand in de problemen.</p> <p>Op de 1000 en 1500 meter plaatste ze zich als winnares van haar rit voor de halve finales. Op de 500 liet de Nederlandse de Russin Ekaterina Efremenkova voorgaan, maar bereikte ze wel moeiteloos de kwartfinales. Wellicht had een ultieme inhaalactie tot de mogelijkheden behoord, maar Schulting leek geen risico te willen nemen. Een van haar concurrentes, Suk-hee Shim uit Zuid-Korea, deed dat wel op de 1500 meter en kreeg een penalty.</p><p>Schulting zal haar jacht op de wereldtitel zaterdag vervolgen. De Friezin hoopt dan op zowel de 1500 als de 500 meter de finale te bereiken en wereldkampioene te worden. Al draait het in Sofia toch vooral om de triomf in het allroundklassement, benadrukte ze voor het toernooi. Olympisch kampioene Schulting veroverde dit seizoen al de wereldbeker op de 1000 en 1500 meter en werd in Dordrecht Europees kampioene allround.</p><p>In de kwartfinales van de 500 meter zitten nog twee Nederlandse shorttracksters. Rianne de Vries en Lara van Ruijven kwamen net als Schulting prima voor de dag op die afstand. De Vries haalde ook op de 1000 meter de halve eindstrijd en vloog eruit op de 1500 meter. Van Ruijven, die dit seizoen individueel haar doorbraak beleefde, kreeg op beide andere afstanden een penalty.</p><p>Bij de mannen schaatste Itzhak de Laat zich op de 500 en 1500 meter een ronde verder. Op de 1000 meter kreeg de Fries een penalty aan zijn broek. Dylan Hoogerwerf redde het op die afstand wel, maar de Zuid-Hollander vloog eruit op de andere twee afstanden.</p><p>Voor zowel de vrouwen als de mannen staat zaterdag ook de halve eindstrijd van de relay op het programma. Beide formaties lijken op voorhand aanspraak te kunnen maken op het podium. Al doet bij de mannen de afwezigheid van Sjinkie Knegt zich natuurlijk wel voelen. De beste shorttracker van Nederlander is aan het herstellen van zijn ongeluk met een houtkachel. Daarbij liep hij twee maanden geleden zware brandwonden op.</p>
