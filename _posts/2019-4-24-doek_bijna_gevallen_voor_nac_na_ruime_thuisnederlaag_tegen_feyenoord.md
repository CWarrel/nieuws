---
layout: post
title: "Doek bijna gevallen voor NAC na ruime thuisnederlaag tegen Feyenoord"
date: Wed, 24 Apr 2019 22:38:10 +0200
categories: 
- sport 
- voetbal 
externe_link: "https://nos.nl/l/2281934"
feature_image: "https://nos.nl/data/image/2019/04/24/545865/1008x567.jpg"
---

<p>Het doek is bijna gevallen voor NAC in de eredivisie. Na een 4-0 nederlaag tegen Feyenoord ligt het lot van de Brabanders in handen van Excelsior.</p>
<p>Winnen de Rotterdammers donderdagavond (18.30 uur) op bezoek bij ADO Den Haag, dan is NAC officieel gedegradeerd. Feyenoord is door de winst in Breda verzekerd van de derde plaats.</p>
<p>Trainer Giovanni van Bronckhorst moest in zijn 134ste eredivisieduel als coach voorin puzzelen, omdat Robin van Persie niet fit was en Steven Berghuis en Nicolai Jørgensen geschorst waren. Dylan Vente mocht beginnen in de spits.</p>
<p>NAC moest winnen, maar leek er zelf niet meer in te geloven. Feyenoord raakte in het eerste kwartier de paal en de lat en scoorde via een geplaatst schot van Jeremiah St. Juste, die daarmee zijn honderdste eredivisieduel opleukte.</p>
<p>Een monsterscore leek in de maak, maar de Rotterdamse wervelstorm ging liggen. Wel maakte Dylan Vente pal voor rust 2-0 met een simpel schotje dat NAC-doelman Benjamin van Leer dramatisch door de handen liet glippen.</p>
<p>De tweede helft werd gezapig afgewerkt. Wel zorgde Jens Toornstra voor enig vertier: met het hoofd maakte hij 3-0 en uit een vrije trap krulde hij de 4-0 op fraaie wijze binnen.</p>
<p>Vlak voor tijd had hij bijna zijn hattrick te pakken. Na een goede kapbeweging schoot hij keihard op de paal. </p>
<h2>Programma NAC </h2>
<p>Over tweeënhalve week gaat NAC op bezoek bij sc Heerenveen. Op de woensdag daarna spelen ze in de laatste speelronde thuis tegen PEC Zwolle. </p>
