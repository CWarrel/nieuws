---
layout: post
title: "Chewbacca-acteur Peter Mayhew (74) overleden"
date: Fri, 03 May 2019 02:10:56 +0200
category: cultuur
externe_link: "https://nos.nl/l/2283027"
feature_image: "https://nos.nl/data/image/2019/05/03/547515/1008x567.jpg"
---

<p>Peter Mayhew, de acteur die Chewbacca jarenlang speelde in Star Wars, is overleden. Dat heeft zijn familie bekendgemaakt via Twitter. Mayhew was 74 jaar. Volgens TMZ had hij een hartaandoening. Hij stierf in zijn huis in Texas in het bijzijn van vrienden en familie.</p>
<p>De 2.21 meter lange acteur kroop in de jaren 70 voor het eerst in het pak van Chewbacca voor de oorspronkelijke Star Wars-trilogie. Decennia later, in 2005, keerde hij terug als de grote harige Wookiee in Revenge of The Sith. Nog eens tien jaar later was Mayhew opnieuw te zien als Chewbacca in The Force Awakens.</p>
<p>Mayhew gaf het stokje pas in 2017 door aan acteur Joonas Suotamo, omdat hij kampte met gezondheidsproblemen. Hij zat de laatste jaren vaak in een rolstoel en kon soms alleen lopen met een wandelstok. Het vertolken van de iconische rol was daardoor niet langer meer mogelijk.</p>
<p>Suotamo reageert verslagen op het overlijden van "zijn goede vriend en mentor". Hij zegt dat hij opkeek tegen de klus om het van Mayhew over te nemen. "Maar die werd gemakkelijker door zijn begeleiding en vriendelijkheid terwijl we samen probeerden om Chewbacca voor een nieuwe generatie tot leven te wekken."</p>
<p>Mark Hamill (Luke Skywalker) bedankt Mayhew en zegt dat hij een beter mens is door hem te hebben gekend. "Een grote man met een nog groter hart, die me altijd liet lachen."</p>
<p>Ook Harrison Ford, wiens Han Solo een smokkelaarsduo vormde met Chewbacca, heeft niet anders dan lovende woorden voor Mayhew. "Hij was een vriendelijke en zachtaardige man, met een heel waardig en eerzaam karakter", laat hij weten aan The Hollywood Reporter. "Deze eigenschappen, gecombineerd met zijn humor en charme, gebruikte hij voor Chewbacca. Ik hield van hem."</p>
<p>Door de jaren heen speelde Mayhew enkele andere rollen, maar hij trok iedere keer toch weer het pak van 'Chewie' aan. Bijvoorbeeld voor gastoptredens bij The Muppet Show en games als Star Wars: Battlefront.</p>
<p>De afgelopen decennia reisde hij de wereld rond om zijn fans te ontmoeten. Zo was hij een graag geziene gast op Comic Cons en Star Wars-conventies. In 2016 was Mayhew nog te gast bij Comic Con in Amsterdam.</p>
<p>Mayhew laat zijn vrouw en drie kinderen achter. Zijn familie organiseert in december een herdenkingsdienst voor fans in Los Angeles. Daar zal ook de persoonlijke Chewbacca-collectie van Mayhew worden tentoongesteld.</p>
