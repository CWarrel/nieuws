---
layout: post
title: "Waarom slaat de bliksem vaker op dezelfde plek in?"
date: Thu, 18 Apr 2019 10:09:35 +0200
category: nieuws
externe_link: "https://nos.nl/l/2280981"
feature_image: "https://nos.nl/data/image/2018/03/11/458470/1008x567.jpg"
---

<p>Bliksem slaat vaak meer keren op dezelfde plek in. Waarom dat zo is, hebben onderzoekers van de Rijksuniversiteit Groningen ontdekt.</p>
<p>Een bliksemschicht ontstaat door ontlading van negatieve deeltjes in een onweerswolk via een kilometerslang kanaal van de wolk naar de aarde.</p>
<p>Het team van de universiteit ontdekte dat zich aan de bovenkant van een bliksemschicht 'naalden' ontwikkelen omdat niet alle negatieve lading in een klap weg is.</p>
<p>Deze 'naalden' zijn 100 meter lang en hebben een doorsnee van minder dan 5 meter. Bliksemdetectiesystemen konden dit niet eerder zien.</p>
<h2>Stroomdraadje</h2>
<p>Een deel van de negatieve deeltjes blijft hangen in de wolk rond het kanaal. Als de wolk te vol wordt, komt de bliksem voor de tweede keer tot ontlading.</p>
<p>De schicht gaat via de weg van de minste weerstand; het 'stroomdraadje' waar zijn voorloper ook langs ging, schrijft RTV Noord.</p>
<p>Hoogleraar natuurkunde Olaf Scholten legt uit, dat de lucht opgewarmd is door de eerste schicht. Daardoor glijdt de volgende bliksem makkelijker door de voorverwarmde route.</p>
<h2>Duizenden antennes</h2>
<p>De onderzoekers kwamen tot dit inzicht door waarnemingen van radiotelescoop Lofar bij Exloo te analyseren. Die werkt met duizenden kleine antennes in het noorden van Europa.</p>
<p>De onderzoekers keken naar een onweersbui in juli 2016. Per flits drukte een medewerker op een knop waardoor in de meetstations de laatste vijf seconden aan data werden 'bevroren'.</p>
<p>Door te kijken naar de tijdstippen van de flitsen, konden ze berekenen waar het signaal precies vandaan kwam. Zo werd gereconstrueerd hoe de bliksemkanalen groeiden en zich vertakten.</p>
