---
layout: post
title: "Winst in slotrace bezorgt windsurfster De Geus Europese titel"
date: Sat, 13 Apr 2019 15:37:56 +0200
category: sport
externe_link: "https://nos.nl/l/2280266"
feature_image: "https://nos.nl/data/image/2019/04/13/543308/1008x567.jpg"
---

<p>Windsurfster Lilian de Geus heeft op het water bij Palma de Mallorca de Europese titel in de olympische RS:X-klasse veroverd.</p>
<p>De 27-jarige pupil van trainer Jacco Koops, vorig jaar al wereldkampioene, gebruikte de afsluitende medalrace om het goud binnen te halen. Ze finishte als eerste en dat was voldoende voor haar eerste Europese titel.</p>
<h2>Derde voor slotrace</h2>
<p>De Geus stond voor die slotrace derde in het klassement. Aan de leiding ging de buiten mededinging meevarende Chinese Lu Yunxia, op de tweede plaats stond Charline Picon uit Frankrijk.</p>
<p>Met een goed resultaat kon de Nederlandse windsurfster nog goud pakken. Dat lukte haar. Het was haar eerste zege deze week in Palma, waar ze wel steeds in de top van het klassement finishte.</p>
<p>De Geus, al zeker van deelname aan de Olympische Spelen in Tokio volgend jaar, nam na het binnenhalen van de wereldtitel in Aarhus een tussenpauze. Bij de wereldbekerwedstrijd in Miami, begin februari, werd ze er vervolgens hard afgevaren door de concurrentie.</p>
<h2>Motivatie</h2>
<p>"Ik had na het veroveren van de wereldtitel wat minder motivatie, maar ik heb na Miami een goed trainingsblok in Nieuw-Zeeland gehad. Nu sta ik er weer", zei ze in Palma na het veiligstellen van de titel.</p>
<p>"De Europese titel betekent superveel voor me. Dit geeft voldoening na twee hele zware maanden. Ik heb het gevoel dat ik in het toernooi ben gegroeid. Ik heb de hele week geen '1' gevaren, maar die voor het laatst bewaard", glunderde de kampioene.</p>
<p>De medalrace was lastig. De Geus: "Er was een crash bij de start die ik net kon ontwijken. Ik kwam bijna als laatste bij de onderboei, maar vervolgens ging ik naar de goede kant. In het laatste rondje haalde ik de Chinese ook nog in."</p>
