---
layout: post
title: "PSV hikt tegen doelsaldo aan: 'Twaalf doelpunten, dat is een heel groot gat'"
date: Sun, 14 Apr 2019 15:26:08 +0200
category: sport
externe_link: "https://nos.nl/l/2280425"
feature_image: "https://nos.nl/data/image/2019/04/14/543602/1008x567.jpg"
---

<p>Hoeveel doelpunten zou PSV maken tegen De Graafschap? Daar ging het vooraf vooral over. PSV moest een gat van negen doelpunten goedmaken op Ajax. PSV-trainer Mark van Bommel haalde zelfs de interland die hij met Oranje ooit speelde tegen San Marino even aan. 11-0 werd het toen.</p>
<p>In Eindhoven liep het zondag even anders. PSV won wel, maar met minimale cijfers: 2-1. De Graafschap stond in de rust zelfs met 1-0 voor. "We hebben heel veel kansen gemist", reageert Van Bommel. "Als je dat ziet en je zit op de bank dan denk je: 'gaat dat nog wel goedkomen?' Maar ik heb deze wedstrijden ook gespeeld. Achteraf hadden we heel veel kunnen scoren, maar je moet gewoon blij zijn dat je wint."</p>
<p>Ook spits en aanvoerder Luuk de Jong zag dat PSV het lastig had. "Het liep gewoon niet. Je wilt die wedstrijd ingaan en snel doelpunten maken. We kregen ook weel kansen en daar moet je er eigenlijk twee of drie van maken. Iedereen denkt dat wij en Ajax altijd alles makkelijk winnen. Maar soms wil het gewoon even niet en dan moet je zorgen dat je de wedstrijd gewoon wint."</p>
<p>Het doelsaldo is belangrijk geworden in de kampioensrace. Twaalf doelpunten moet PSV nu goedmaken op Ajax. "Dat is een heel groot gat", erkent De Jong. "Maar wij moeten nu zorgen dat we de wedstrijden winnen. Uiteindelijk gaat het eerst om winnen."</p>
<p>Bij De Graafschap haalde ze juist extra motivatie uit het feit dat PSV aan het doelsaldo wilde werken. "Tuurlijk motiveert ons dat", reageert De Graafschap-trainer.</p>
<p>"Het raakt mij ook wel dat er zo over gesproken wordt. Volgens mij verdient Luuk de Jong meer dan wij als spelersbudget hebben. Het zou eens andersom moeten zijn en ze zouden eens moeten werken zoals wij dat moeten."</p>
<p>"PSV was beter vandaag en het is ook wel een terechte nederlaag", is De Jong realistisch. "Maar als je ziet hoe we het hebben gedaan, dan hadden we meer verdiend. Voor ons is het doelsaldo aardig normaal gebleven en dat is voor ons ook belangrijk."</p>
