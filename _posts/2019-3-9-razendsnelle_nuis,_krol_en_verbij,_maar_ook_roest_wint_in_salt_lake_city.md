---
layout: post
title: "Razendsnelle Nuis, Krol en Verbij, maar ook Roest wint in Salt Lake City"
date: Sat, 09 Mar 2019 21:24:04 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/azisDsYHB24/2275239"
feature_image: "https://nos.nl/data/image/2019/03/10/535909/1008x567.jpg"
---

<p>Kjeld Nuis heeft in een prachtig wereldrecord de 1.000 meter gewonnen bij de wereldbekerfinale in het Amerikaanse Salt Lake City.</p>
<p>De olympisch kampioen, die een hectisch schaatsseizoen achter de rug heeft, won in 1.06,18 en eindigde daarmee ook als eerste in het eindklassement.</p>
<p>Niet alleen Nuis was sneller dan het oude wereldrecord (1.06,42) van Shani Davis uit 2009, ook Thomas Krol en Kai Verbij doken met respectievelijk de tweede (1.06,25) en de derde (1.06,34) tijd onder het oude wereldrecord.</p>
<p>Daarmee werd Verbij tweede in het klassement en Krol eindigde als vierde. Pavel Koelizjnikov, die al een wereldrecord reed op de 500 meter, klokte de vierde tijd (1.06,47) en werd daarmee uiteindelijk derde.</p>
<h2>Roest wint 5.000 meter, net geen Nederlands record</h2>
<p>Patrick Roest sloot het schaatsseizoen af met winst op de 5.000 meter. Bij de wereldbekerfinale won Roest, die zijn debuut maakte op het ijs in het Amerikaanse Salt Lake City, de afstand in een persoonlijk record: 6.03,70.</p>
<p>De wereldkampioen allround kwam net tekort om het Nederlands record van Sven Kramer (6.03,32) te verbeteren. Roest ging Kramer wel voorbij op de Adelskalender, de wereldranglijst aller tijden. Dat klassement wordt gemaakt op basis van persoonlijke records op vier afstanden (500, 1.500, 5.000 en 10.000 meter). Roest staat nu tweede, achter de Amerikaanse schaatser Shani Davis.</p>
<p>"Dat is een mooi lijstje om tussen te staan", vertelde Roest na afloop. "Ik ben ook zeker blij, want ik rijd vijf seconden van mijn persoonlijk record af. Met deze tijd kan ik niet meer dan tevreden zijn."</p>
<p>Met de winst klom Roest van de negende naar de vierde plaats in het gecombineerde eindklassement over 5.000 en 10.000 meter. Dat klassement werd gewonnen door de Rus Aleksandr Roemjantsev, die met 6.10,78 de vierde tijd reed.</p>
<p>Marcel Bosker reed net als Roest een dik persoonlijk record. Met 6.08,90 werd Bosker tweede en eindigde hij het seizoen ook als tweede in het klassement.</p>
<p>Wereldrecordhouder Ted-Jan Bloemen (6.01,86) kwam niet in de buurt van zijn toptijd uit 2017. Hij reed met 6.09,64 de derde tijd.</p>
<p>De Noorse wereldkampioen Sverre Lunde Pedersen gaf de eerste plaats in het klassement uit handen. Hij reed de vijfde tijd (6.10,98) en sloot het seizoen af met een derde plaats in de eindstand.</p>
<h2>Koelizjnikov verpulvert wereldrecord op 500 meter</h2>
<p>Pavel Koelizjnikov schreef in Salt Lake City de eerste 500 meter van het wereldbekerweekend op zijn naam. Hij schaatste met 33,61 bovendien een dik wereldrecord, maar liefst 0,37 sneller dan zijn toptijd uit november 2015.</p>
<p>Met 23,94 reed hij als eerste schaatser ooit een volle ronde onder de 24 seconden. Twee ritten eerder had de Japanner Tatsuya Shinhama met 33,83 Koelizjnikovs oude record al uit de boeken gereden.</p>
<p>Zondag staat de tweede 500 meter op het programma in Salt Lake City. Er deden geen Nederlanders mee aan de 500 meter: Kai Verbij (dertiende), Michel Mulder (veertiende), Dai Dai Ntab (vijftiende) en Jan Smeekens (zeventiende) stonden niet in de top-12.</p><img src="http://feeds.feedburner.com/~r/nossportschaatsen/~4/azisDsYHB24" height="1" width="1" alt=""/>
