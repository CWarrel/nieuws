---
layout: post
title: "Comedy Central onder vuur van alcoholbranche om 'Drunk History'"
date: Fri, 12 Apr 2019 15:51:21 +0200
category: nieuws
externe_link: "https://nos.nl/l/2280140"
feature_image: "https://nos.nl/data/image/2019/04/12/543134/1008x567.jpg"
---

<p>Meerdere grote alcoholproducenten dreigen met het stoppen van adverteren op Comedy Central vanwege een nieuw programma, Drunk History. Daarin vertellen dronken BN'ers een verhaal uit de Nederlandse geschiedenis, dat acteurs aan de hand daarvan naspelen. Het programma moedigt volgens biermerken zoals Grolsch en Heineken overmatig alcoholgebruik aan en "daar is niets grappigs aan".</p>
<p>Drunk History is overgewaaid uit de VS. De Stichting Verantwoorde Alcoholconsumptie (STIVA), die bestaat uit Nederlandse alcoholproducenten en -importeurs, vindt het raar dat Comedy Central een programma gaat uitzenden dat overmatig alcohol drinken promoot.</p>
<p>STIVA-directeur Peter de Wolf heeft de eerste aflevering nog niet gezien, maar gaat af op de reclame voor het programma. Hij zegt dat de stichting zich inzet tegen te veel drinken en dat het daarom voelt als dweilen met de kraan open. </p>
<p>Volgens de stichting overwegen bijna alle alcoholmerken om te stoppen met het adverteren op de zender. Grolsch heeft dat besluit al genomen, op basis van reclamespotjes en uitzendingen van de Amerikaanse versie. De bierproducent zegt te snappen dat het programma grappig bedoeld is, maar het staat haaks op het tegengaan van te veel alcohol drinken.</p>
<p>Heineken keurt het programma ook af. "Met dit programma wordt het signaal afgegeven dat overmatig alcoholmisbruik grappig is en dat is het simpelweg niet. Alhoewel wij het belang inzien van het vertellen van onze vaderlandse geschiedenis, vinden wij dat dit ook op een nuchtere manier zou moeten kunnen", zegt een woordvoerder van Heineken.</p>
<p>Het bedrijf hoopt dat de zender tot inzicht komt en het format aanpast. Anders overweegt Heineken verdere maatregelen te nemen. </p>
<h2>Oh Oh Cherso</h2>
<p>Eerder had de STIVA kritiek op Oh Oh Cherso en Oh Oh Daar Gaan We Weer, die werden uitgezonden op RTL. Uiteindelijk zijn toen bepaalde sc√®nes en commentaren eruit gehaald volgens De Wolf.  </p>
<p>Het Nederlands Instituut voor Alcoholbeleid (STAP) is het met STIVA eens. STAP vindt dat het programma het slechte voorbeeld geeft. Ook kan het programma volgens de directeur van STAP confronterend zijn voor mensen die met alcoholproblematiek te maken hebben gehad.</p>
<p>Comedy Central heeft nog niet gereageerd. De directeur van STIVA wil graag met Comedy Central om tafel, maar de zender heeft nog geen contact met hen opgenomen. De eerste aflevering van het programma wordt maandag uitgezonden.</p>
