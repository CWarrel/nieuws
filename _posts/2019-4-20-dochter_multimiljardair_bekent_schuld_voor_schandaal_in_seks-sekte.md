---
layout: post
title: "Dochter multimiljardair bekent schuld voor schandaal in seks-sekte"
date: Sat, 20 Apr 2019 13:11:49 +0200
category: nieuws
externe_link: "https://nos.nl/l/2281285"
feature_image: "https://nos.nl/data/image/2019/04/20/544884/1008x567.jpg"
---

<p>Clare Bronfman, de erfgename van een multimiljardair, heeft bekend dat ze werkte voor de New Yorkse sekte Nxivm. Ze zou onder meer seks-slavinnen hebben geregeld voor sekteleider Keith Raniere.</p>
<p>Bronfman verklaarde gisteren voor de rechtbank dat ze een immigrant illegaal onderdak heeft geboden en dat ze fraude heeft gepleegd met een creditcard van een overleden vrouw. Ook zei ze dat ze via Nxivm mensen had willen helpen en fouten heeft gemaakt.</p>
<p>Volgens persbureau AP beseft Bronfman dat ze geluk heeft gehad met het milieu waarin ze opgroeide. Ze verontschuldigt zich voor het beledigen van haar familienaam. "Het geschenk dat mijn familie mij heeft gegeven is niet alleen een groot voorrecht, maar ook een grote verantwoordelijkheid. Het schenden van wetten hoort daar niet bij."</p>
<p>In ruil voor strafvermindering ging Bronfman akkoord met een boete van 6 miljoen dollar, omgerekend zo'n 5,3 miljoen euro. Verwacht wordt dat ze ook nog een gevangenisstraf krijgt.</p>
<h2>Initialen gebrandmerkt in schaamstreek</h2>
<p>Volgens aanklagers ging achter Nxivm, een zelfhulporganisatie, een piramidespelconstructie en een sekte schuil. Vrouwen werden onder valse voorwendselen binnengehaald en gedwongen om seks te hebben met de sekteleider. Ook zou hij zijn 'seksslaven' in hun schaamstreek hebben gebrandmerkt met zijn initialen.</p>
<p>Eerder deze maand bekende de actrice Allison Mack, bekend uit de Amerikaanse tv-serie Smallville, zich bij Nxivm schuldig te hebben gemaakt aan mensenhandel en dwangarbeid. Ze zou twee vrouwen tot seks hebben gedwongen met Raniere en daar een financiÃ«le vergoeding voor hebben gekregen.</p>
<p>Voormalige voorzitter van Nxivm Nancy Salzman en haar dochter Lauren bekenden in maart al schuld. Lauren zou zelfs een persoonlijke Mexicaanse seksslavin hebben gehad. Twee jaar lang sloot ze de vrouw op in een kamer.</p>
<h2>Oprichter</h2>
<p>Oprichter Keith Raniere werd vorig jaar in Mexico gearresteerd en zit nog vast. Volgens zijn advocaat waren alle seksuele contacten binnen Nxivm "met wederzijdse toestemming".</p>
<p>Zowel Mack als Raniere moet eind deze maand voor de rechter komen. HBO werkt aan een documentaire over Nxivm. In die documentaire worden een aantal oud-sekteleden gevolgd.</p>
