---
layout: post
title: "Brand Notre-Dame onder controle, belangrijke relikwieën gered"
date: Tue, 16 Apr 2019 03:26:49 +0200
category: nieuws
externe_link: "https://nos.nl/l/2280666"
feature_image: "https://nos.nl/data/image/2019/04/16/543979/1008x567.jpg"
---

<p>Na ongeveer acht uur blussen is de brand in de Notre-Dame in Parijs onder controle. Dat zei een woordvoerder van de brandweer rond 03.00 uur. Het vuur is gedeeltelijk gedoofd en het nablussen is nog bezig. De komende uren wordt de structuur van de Notre-Dame zoveel mogelijk gekoeld.</p>
<p>Kort voor 19.00 uur brak brand uit in de eeuwenoude kathedraal. De spits stortte halverwege de avond in. Volgens de brandweer leken een paar uur later de twee iconische torens en de structuur van het gebouw gered te zijn.</p>
<p>Parijzenaars keken vol ongeloof naar het vuur:</p>
<p>Het vuur zou kunnen zijn ontstaan door werkzaamheden in de kathedraal. Rond de torenspits stonden steigers. Het Franse Openbaar Ministerie verhoort de bouwvakkers.</p>
<p>Op live beelden is te zien dat brandweerlieden de Notre-Dame inspecteren met zaklampen. Ze bekijken hoe groot de schade is. Duidelijk zou al zijn dat ongeveer twee derde van het dak van de kerk is vernietigd.</p>
<h2>Kunststukken gespaard</h2>
<p>Burgemeester Hidalgo van Parijs bedankt de honderden brandweerlieden op Twitter en zegt dat enkele belangrijke kunststukken gespaard zijn gebleven voor de vlammen. Het gaat onder meer om drie relikwieën van Christus: de doornenkroon, een stuk van het kruis en een spijker van de kruisiging.</p>
<p>Vorige week zijn al zestien koperen standbeelden rond de spits verwijderd om gerestaureerd te worden. Die zijn dus ook ontsnapt aan de vlammen.</p>
<p>Terwijl de brandweer nog bezig is met het vuur, wordt er al volop nagedacht over de reparatie van de Notre-Dame. President Macron zei dat er een internationale inzamelingsactie komt. Verscheidene instanties en particulieren zijn online al inzamelingen gestart. De eigenaar van modemerken Gucci en Yves Saint Laurent heeft 100 miljoen euro vrijgemaakt voor de wederopbouw. Dat wordt waarschijnlijk een enorme operatie.</p>
