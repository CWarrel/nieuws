---
layout: post
title: "Yvon Jaspers kon alleen maar huilen om onderzoek"
date: Mon, 15 Apr 2019 23:56:00 +0200
categories: 
- entertainment 
- gossip 
externe_link: "https://www.telegraaf.nl/entertainment/3450066/yvon-jaspers-kon-alleen-maar-huilen-om-onderzoek"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/91aaf316-5fc9-11e9-b6df-02d2fb1aa1d7.jpg"
---

<p class="intro">Boer zoekt vrouw-presentatrice Yvon Jaspers voelde zich „verrekte alleen” toen er een onderzoek werd ingesteld naar haar functie bij ForFarmers, het grootste veevoerbedrijf van Europa. Dat stelde zij maandag in het programma Pauw.</p> <p>Het Commissariaat voor de Media deed dit nadat in media verhalen waren verschenen over haar aanstelling voor het bedrijf. Het CvdM meldde maandag dat Jaspers werd vrijgepleit, maar dat de KRO-NCRV zorgvuldiger had moeten zijn in het beoordelen van de schnabbels van de presentatrice.</p><p>„Ik kon alleen maar huilen”, aldus Jaspers. „Ik heb 25 jaar gewerkt voor vertrouwen, dan komt er een journalist die een verhaaltje verzint, en iedereen gelooft dat zomaar. Ik voelde mij zo alleen.”</p><p>Allemaal boeren</p><p>De enige mensen die haar een hart onder de riem staken, waren de boeren zelf. „Zij zaten op een dag opeens bij de buren aan tafel”, vertelde Jaspers aan Pauw. „Allemaal: uit Zeeland, Friesland, Texel. Ze omhelsden mij en zeiden: nu zijn er voor jou. Nu snap je beter dan wie dan ook hoe wij ons altijd voelen. Nu hoor je bij ons.”</p><p>De periode van het onderzoek voelde Jaspers zich „alsof ik in een oorlogsgebied zat. Elke dag kon er van alles over mij verzonnen worden.” De KRO-NCRV heeft haar in die periode te weinig gesteund. „Ik voelde mij minder door de KRO-NCRV gesteund dan door de boeren en mijn team van productiehuis Blue Circle.”</p><p>Nieuwe rondes, nieuwe mensen</p><p>Jaspers wilde niet ingaan op de vraag of de omroep het over ontslag heeft gehad tijdens het onderzoek. „Al hadden ze het gewild, ik ben in vaste dienst”, aldus de presentatrice. „De NPO wil het uitzenden, het scoort, Blue Circle wil het uitzenden. Maar het gaat nooit vanzelf. Er zijn soms nieuwe rondes, nieuwe inzichten, nieuwe mensen.”</p><p>De presentatrice heeft overigens nog steeds een contract bij ForFarmers. Voor dit bedrijf promoot zij het boerenleven, iets dat zij ook in het programma Onze Boerderij doet.</p>
