---
layout: post
title: "Onana blijft bij Ajax, maar wie nog meer? 'Respecteer ieders keuze'"
date: Sat, 20 Apr 2019 07:35:48 +0200
category: sport
externe_link: "https://nos.nl/l/2281242"
feature_image: "https://nos.nl/data/image/2019/04/20/544845/1008x567.jpg"
---

<p>Ook als doelman van Ajax valt er veel te juichen dit seizoen, maar een doelman juicht meestal alleen. Zo ook André Onana afgelopen dinsdag in Turijn na de goals van Donny van de Beek en Matthijs de Ligt tegen Juventus.</p>
<p>"Het is het leven van een keeper", zegt Onana. "Ik was in mezelf gekeerd, maar ik was nog blijer dan de anderen. Ik zei het nog tegen Kasper (Dolberg, red.): 'Jullie weten niet half hoe blij ik ben'. Stel je voor wat ik ga doen als ik zelf scoor."</p>
<p>De 23-jarige Onana is blij met Ajax en Ajax is blij met hem. De Kameroener kwam in 2015 van FC Barcelona naar Ajax en werd een jaar later eerste doelman. Hij blijft niet voor niks langer bij Ajax. Wie volgt zijn voorbeeld?</p>
<h2>'Fantastische relatie met Overmars'</h2>
<p>Eind maart verlengde Onana zijn contract bij Ajax met een jaar tot medio 2022 met de belofte dat hij nog minimaal een jaar in Amsterdam blijft. Dit ondanks belangstelling uit het buitenland.</p>
<p>Technisch directeur Marc Overmars speelde een voorname rol bij de contractverlenging van Onana. "Hij vroeg me te blijven", zegt Onana. "We hebben een fantastische relatie. Hij kwam naar Barcelona om me naar Ajax te halen."</p>
<p>Met de contractverlenging gaf Onana ook een signaal af: dat niet alle sleutelspelers komende zomer hoeven te vertrekken. Onana wil verder groeien bij Ajax om uiteindelijk als een gearriveerde keeper bij een buitenlandse topclub onder de lat te staan.</p>
<h2>'Het belangrijkste is spelen'</h2>
<p>Hij wil toe naar het niveau van zijn voorbeelden Ederson (Manchester City), Manuel Neuer (Bayern München) en Marc-André ter Stegen (FC Barcelona). "Keepen is meer dan op de lijn blijven. Je moet veel meer kunnen en die drie kunnen dat."</p>
<p>Het risico van een plek op de bank in het buitenland vindt Onana nu nog te groot. Bij Ajax heeft hij wel de zekerheid van speeltijd. "Het belangrijkste is spelen", verklaart Onana. "Als ik speel, krijg ik meer opties. Om naar een grote club te kunnen moet ik blijven spelen."</p>
<p>De vraag is nu of anderen zijn voorbeeld volgen. Frenkie de Jong gaat zeker naar FC Barcelona, maar Matthijs de Ligt, Hakim Ziyech, Nicolás Tagliafico, David Neres en Donny van de Beek zijn nog niet weg bij Ajax.</p>
<p>"Als ze gaan, ben ik blij voor hen als ze een goede keuze maken", aldus Onana. "En als ze blijven, doen we hetzelfde als dit jaar. Strijden om alles. Ik respecteer ieders beslissing."</p>
