---
layout: post
title: "Philips begint nieuwe jaar 'redelijk'"
date: Mon, 29 Apr 2019 10:46:43 +0200
categories: 
- financieel 
- economie 
externe_link: "https://nos.nl/l/2282532"
feature_image: "https://nos.nl/data/image/2019/04/29/546748/1008x567.jpg"
---

<p>Technologieconcern Philips is 2019 naar eigen zeggen 'redelijk' begonnen. De omzet steeg in het eerste kwartaal met 2 procent tot bijna 4,2 miljard euro.</p>
<p>Topman Frans van Houten houdt vast aan de doelstelling voor dit jaar: een omzetgroei van tussen de 4 en 6 procent. "Ons orderboek is goed gevuld, dus in de loop van het jaar zullen de verkopen toenemen", zei hij in het NOS Radio 1 Journaal.</p>
<p>In de VS zag Philips de omzet licht dalen, in Europa bleven de verkopen nagenoeg hetzelfde. De hoop is vooral gericht op China, een markt met 1,4 miljard inwoners.</p>
<p>"Chinese ziekenhuizen hebben grote interesse voor de innovaties van ons. Bijvoorbeeld voor zorg op afstand. Denk aan mensen met chronische ziektes, die vanuit de huiskamer met hun dokter kunnen praten. Daardoor hoeven ze niet naar het ziekenhuis. Dat is beter voor de patiënt, maar ook efficiënter voor de gezondheidszorg", aldus Van Houten.</p>
<h2>Opereren zonder snijden</h2>
<p>Een andere troef is volgens hem het zogenoemde opereren zonder snijden. Dan wordt met radiologiebeelden gekeken waar de tumor precies zit. Van Houten: "Dat is een business-onderdeel dat in het eerste kwartaal in omzet steeg met meer dan 10 procent. De Chinese overheid is bezig met een gezondheidsplan waarbij chronische aandoeningen worden behandeld. Daar kunnen wij prima op inspelen."</p>
<h2>Zorgen om handelsoorlog</h2>
<p>De handelsoorlog tussen de VS en China en de slepende brexit zijn twee hoofdpijndossiers voor het bedrijf. Van Houten: "Die handelsoorlog baart mij zeker zorgen. Ik vind dat Europa daarin overeind moet blijven, dat het niet alleen een tweestrijd is tussen de Amerikanen en de Chinezen. Europa moet ook voor zijn eigen belangen opkomen. We hadden daar ook best tegenwind van in het eerste kwartaal, dus ik hoop dat de partijen er snel uit gaan komen."</p>
<p>Over de brexit vindt hij: "Ik denk dat het schadelijk is, alleen al omdat de omzetgroei in het Verenigd Koninkrijk al een jaar onder druk staat. Investeringen in de gezondheidszorg lopen wat achter. Kortom, niemand weet precies hoe dit opgelost gaat worden, maar ik hoop wel dat we met elkaar in één Europa verder kunnen."</p>
