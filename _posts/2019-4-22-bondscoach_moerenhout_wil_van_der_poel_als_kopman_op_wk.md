---
layout: post
title: "Bondscoach Moerenhout wil Van der Poel als kopman op WK"
date: Mon, 22 Apr 2019 12:31:11 +0200
category: sport
externe_link: "https://nos.nl/l/2281550"
feature_image: "https://nos.nl/data/image/2019/04/22/545298/1008x567.jpg"
---

<p>Bondscoach Koos Moerenhout wil Mathieu van der Poel als kopman uitspelen op het WK op de weg, eind september. "Er ligt in Yorkshire een parcours waar hij tot de kanshebbers behoort." Als de 24-jarige coureur het wil, is zijn selectie welhaast zeker.</p>
<p>Moerenhout had kort voor de Amstel Gold Race nog even contact met zijn beoogde kopman. "Hij gaf aan zich eerst op die koers te willen focussen. De komende weken gaat hij nadenken over hoe hij zijn najaar gaat inplannen."</p>
<h2>Mountainbiken</h2>
<p>De winnaar van de Amstel Gold Race neemt nu een week totale rust en hervat in mei de competitie met een wereldbekerwedstrijd mountainbiken. In het najaar staan normaal gesproken in die discipline nog enkele wereldbekers en het WK in Canada op Van der Poels agenda.</p>
<p>Ook het veldritseizoen begint in september. "Mathieu en zijn ploeg hebben laten zien uitstekend keuzes te kunnen maken. Dat zal hij in deze situatie ook moeten doen. Pas dan kunnen we daar verder mee", vertelt Moerenhout.</p>
<h2>Parcours in Yorkshire</h2>
<p>De bondscoach vindt dat hij niet om de renner van Corendon-Circus heen kan, nu hij zich zo geprofileerd heeft dit voorjaar. "Er zijn een aantal renners die dat WK-parcours prima aankunnen. En Mathieu is er daar absoluut één van. Maar garanties heb je nooit."</p>
<p>"Het parcours in Yorkshire is slopend, zonder een bepalende klim erin", gaat Moerenhout, die reeds een verkenning deed, verder. "Van start tot finish is het geen meter vlak. Dat ligt Van der Poel heel goed, maar, bijvoorbeeld, Niki Terpstra ook."</p>
