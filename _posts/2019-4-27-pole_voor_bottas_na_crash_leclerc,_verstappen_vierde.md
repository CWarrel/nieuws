---
layout: post
title: "Pole voor Bottas na crash Leclerc, Verstappen vierde"
date: Sat, 27 Apr 2019 16:56:22 +0200
categories: 
- sport 
- autosport 
externe_link: "https://nos.nl/l/2282312"
feature_image: "https://nos.nl/data/image/2019/04/27/546432/1008x567.jpg"
---

<p>Mercedes-coureur Valtteri Bottas start zondag (14.10 uur) bij de Grand Prix van Azerbeidzjan vanaf poleposition.</p>
<p>In een kwalificatie die meerdere keren stil lag vanwege crashes was de Fin met een tijd van 1.40,495 uiteindelijk 59 duizendsten sneller dan zijn teamgenoot Lewis Hamilton.</p>
<p>Sebastian Vettel (Ferrari) staat samen met Max Verstappen (Red Bull) op de tweede startrij.</p>
<h2>Snelle Leclerc in de muur</h2>
<p>Vettels teamgenoot Charles Leclerc was vrijdag de snelste in de eerste vrije training en zaterdagochtend de snelste in de tweede vrije training. Tijdens de tweede kwalificatiesessie ging het echter flink mis voor de Monegask.</p>
<p>Bij het insturen van bocht 8 blokkeerde zijn linkervoorwiel en schoot hij rechtdoor de muur in, met veel schade aan zijn bolide tot gevolg. "Ik ben stom, ik ben stom", riep hij schuldbewust op de boordradio. Verstappen was uiteindelijk de snelste in Q2.</p>
<p>Zonder Leclerc streden Hamilton, Bottas, Vettel en Verstappen in de laatste kwalificatiesessie om poleposition. De Nederlander zette als eerste een tijd neer, maar de Mercedessen en de Ferrari doken daar snel onder.</p>
<p>Verstappen reed direct nog een ronde en snelde naar de tweede tijd, achter Hamilton, maar werd uiteindelijk nog voorbijgesneld door Vettel en Bottas.</p>
<h2>Kubica ook in de boarding, Gasly snelste in Q1</h2>
<p>Het geplaagde Williams, waar George Russell op vrijdag de eerste twee trainingen moest overslaan omdat een losse putdeksel voor veel schade zorgde, kreeg in de slotfase van de eerste kwalificatiesessie weer een domper te verwerken.</p>
<p>Robert Kubica ging iets te wijd bocht 8 in en vloog net als Leclerc hard de muur in. Pierre Gasly, de teamgenoot van Verstappen, had op dat moment de snelste tijd neergezet. </p>
<p>Veel had Gasly er uiteindelijk niet aan. Omdat hij vrijdag in de tweede vrije training de verplichte weging van zijn Red Bull had gemist, moet hij als straf zondag starten vanuit de pitsstraat.</p>
