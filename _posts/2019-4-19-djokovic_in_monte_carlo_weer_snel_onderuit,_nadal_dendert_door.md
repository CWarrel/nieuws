---
layout: post
title: "Djokovic in Monte Carlo weer snel onderuit, Nadal dendert door"
date: Fri, 19 Apr 2019 16:20:00 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/EEXpCtISWMQ/2281180"
feature_image: "https://nos.nl/data/image/2019/04/19/544755/1008x567.jpg"
---

<p>Novak Djokovic is in de kwartfinales van het masterstoernooi van Monte Carlo uitgeschakeld. De mondiale nummer één boog met 3-6, 6-4, 2-6 voor de nummer veertien van de wereld, de Rus Daniil Medvedev. Rafael Nadal wist wel te winnen.</p>
<p>De Serviër Djokovic verloor voor het eerst in vier ontmoetingen van Medvedev. Eerder dit jaar won hij op de Australian Open nog in vier sets van de Rus.</p>
<p>Djokovic oogde niet scherp en maakte maar liefst 47 onnodige fouten. Medvedev kon in de rally's prima meekomen en wist zich vooral in de derde set in een winnende positie te manoeuvreren. In die set brak hij Djokovic maar liefst drie keer. </p>
<p>De Rus stuit nu opnieuw op een Servier: Dusan Lajovic is de nummer 48 van de wereld.</p>
<h2>Slecht op masterstoernooien</h2>
<p>Tweevoudig winnaar Djokovic (2013 en 2015) verloor vorig jaar in Monte Carlo al in de derde ronde, van Dominic Thiem. In 2017 strandde hij in de kwartfinales en in 2016 was hij zelfs al na één partij klaar in zijn woonplaats.</p>
<p>De aanvoerder van de wereldranglijst presteert dit seizoen slecht op masterstoernooien. Op Indian Wells won hij maar één partij, in Miami twee.</p>
<p>Nadal is nog altijd op koers voor een twaalfde toernooizege in Monte Carlo. De Spaanse gravelkoning versloeg na een moeizame start Guido Pella in de kwartfinales met 7-6 (1), 6-3.</p>
<p>Pella maakte het Nadal in de eerste set bijzonder lastig. De Argentijn kwam met loepzuiver spel op 4-1, kreeg gamepoints voor 5-1, maar daarna kwam de Spanjaard op stoom. Nadal sleepte er een tiebreak uit, waarin hij met het ene prachtpunt na het andere een soort clinic gaf.</p>
<p>Pella had ook daarna kansen. Nadal toonde echter op de hachelijke momenten zijn exceptionele klasse. Op 5-2 leverde hij zijn opslag op love in, maar dat bleek niet meer dan een merkwaardig dipje.</p><img src="http://feeds.feedburner.com/~r/nossporttennis/~4/EEXpCtISWMQ" height="1" width="1" alt=""/>
