---
layout: post
title: "'Nazorg ex-kankerpatiënten schiet ernstig tekort'"
date: Fri, 12 Apr 2019 04:24:32 +0200
category: nieuws
externe_link: "https://nos.nl/l/2280060"
feature_image: "https://nos.nl/data/image/2017/12/28/440554/1008x567.jpg"
---

<p>Bijna 800.000 Nederlanders die kanker overleefden, krijgen te weinig nazorg. Ook als ze als 'genezen' worden beschouwd, hebben ze in het dagelijks leven nog veel last van naweeën. Dat staat in een onderzoek van het Integraal Kankercentrum Nederland (IKNL) en de Nederlandse Federatie van Kankerpatiëntenorganisaties (NFK) dat vandaag wordt gepresenteerd.</p>
<p>Zowel fysiek als maatschappelijk ervaren duizenden Nederlanders nog altijd problemen. Bijna veertig procent van de mensen die chemotherapie kregen, kampt jaren later nog met tintelende of pijnlijke handen en voeten.</p>
<p>"Veel mensen hebben na de behandeling klachten. Zij hebben niet meer hetzelfde lijf als voorheen", zegt IKNL-directeur en bloedkanker-expert Peter Huijgens. "Soms verbetert dit met aanvullende zorg, zoals fysiotherapie, of begeleiding bij werkhervatting, en soms moeten mensen met klachten leren omgaan. Daar doen we nog te weinig aan."</p>
<h2>Financiën</h2>
<p>Eén op de vijf mensen gaf aan tien jaar na de diagnose nog ernstig vermoeid te zijn. Ook concentratie- of geheugenproblemen, depressies, minder plezier in seks en angst op terugkeer voor de ziekte worden genoemd.</p>
<p>Begin deze maand werd al bekend dat zestig procent van de patiënten door de ziekte financiële schade lijdt. Tien procent van de patiënten verliest zijn of haar baan. Ook krijgt deze groep minder snel of soms geen hypotheek.</p>
<h2>Begrip</h2>
<p>Iets minder dan de helft van de mensen die kanker hebben of de ziekte overleefden, zegt geen informatie te hebben gekregen over ondersteunende zorg. De NFK roept daarom op om meer begrip te tonen voor deze groep mensen.</p>
