---
layout: post
title: "Frontlinie Libië verschuift naar Tripoli, raketten treffen woonwijk"
date: Wed, 17 Apr 2019 17:21:55 +0200
category: nieuws
externe_link: "https://nos.nl/l/2280897"
feature_image: "https://nos.nl/data/image/2019/04/17/544339/1008x567.jpg"
---

<p>In de strijd om de macht in Libië is ook de hoofdstad Tripoli onder vuur komen te liggen. Gisteravond en vannacht werd het zuidelijke district Abu Salim beschoten met artillerievuur. Daarbij zijn meerdere doden gevallen, genoemde aantallen lopen uiteen van twee tot vier. De explosies waren ook te horen in het centrum.</p>
<p>VN-gezant Ghassan Salame, die in Tripoli woont, reageerde woedend op de nieuwste beschietingen. Hij sprak van een verschrikkelijk nacht waarin stedelijk gebied werd getroffen. Salame eist dat de aanvallen onmiddellijk stoppen.</p>
<p>Milities die loyaal zijn aan de regering die door de VN-wordt erkend, zeggen dat generaal Khalifa Haftar achter de artilleriebeschietingen zit. Haftar begon twee weken geleden met zijn Libische Nationale Leger (LNA) een offensief richting de hoofdstad, waarbij volgens de VN zo'n 190 doden zijn gevallen. Hij ontkent dat zijn manschappen betrokken zijn bij de jongste beschietingen op woonwijken.</p>
<p>Haftars machtsbasis ligt in de oostelijke stad Tobruk. Toen de huidige regering onder leiding van premier Fayez al-Sarraj in 2016 aantrad, erkende Haftar die niet. Hij zegt orde op zaken te willen stellen in het land, dat sinds de val van dictator Kadhafi in 2011 uiteengevallen is. Tal van milities en criminele bendes maken de dienst uit in verschillende delen van het land en van sommige is de regering ook afhankelijk.</p>
<h2>Angst voor migratie</h2>
<p>De gevechten in Libië worden internationaal nauwgezet gevolgd, vanwege de olie in het land maar ook uit vrees voor een nieuwe grote migratiestroom richting Europa.</p>
<p>Haftar heeft in het verleden steun gekregen van landen als Frankrijk, Rusland, Saudi-Arabië, de Verenigde Arabische Emiraten en Egypte. Afgelopen weekend sprak hij in Caïro nog met de Egyptische president Sisi.</p>
<p>Tunesië meldde vandaag dat afgelopen zondag een groep diplomaten, onder wie dertien Fransen, zijn gestopt bij de grens. Ze probeerden vanuit Libië binnen te komen, bericht Al Jazeera op basis van lokale bronnen. De voertuigen hadden volgens de Tunesische minister van Defensie diplomatenkentekens.</p>
<p>De Franse ambassade zei in een reactie dat het ging om een groep beveiligers voor de Franse diplomatieke dienst in Libië, die opereert vanuit Tunis. Het zou gaan om een reguliere reis tussen Tripoli en Tunis die normaal gesproken per vliegtuig gaat. Lokale media melden dat de groep afkomstig was uit de Libische stad Garyan, waar ze troepen van Haftar zouden hebben geadviseerd.</p>
<p>Door de strijd rond Tripoli zitten duizenden burgers in zuidelijke wijken vast, zegt VN-hulporganisatie OCHA. Hulpverleners kunnen hen nauwelijks bereiken, terwijl ze veelal zonder water en elektriciteit zitten. Ook zijn duizenden mensen gevlucht.</p>
<p>Artsen zonder Grenzen zegt dat er 1300 migranten vastzitten in detentiecentra vlak bij de frontlinie. Ze zijn opgepikt door de Libische kustwacht en komen vaak uit Sudan, Eritrea en Somalië, zei noodhulpcoördinator Karline Kleijer gisteren in het NOS Radio 1 Journaal.</p>
<p>"Omdat er wordt gevochten, vluchten bewakers, maar de cellen en de hekken blijven dicht. Degenen die vastzitten, kunnen geen kant op en ze krijgen geen water en voedsel meer. Ze zitten in loodsen, in kleine celletjes, en weten niet precies wat er om hen heen gebeurt. Ze zijn doodsbang."</p>
<p>De Britten willen in de VN-Veiligheidsraad een resolutie in stemming brengen die oproept tot een onmiddellijk staakt-het-vuren en gesprekken onder leiding van de VN.</p>
