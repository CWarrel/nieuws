---
layout: post
title: "Bijrol voor Nederlandse shorttrackers, Zuid-Koreanen vieren feest"
date: Sun, 10 Mar 2019 13:52:19 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/zrMb422erfg/2275334"
feature_image: "https://nos.nl/data/image/2019/03/10/535988/1008x567.jpg"
---

<p>De Nederlandse mannen hebben ook op de slotdag van de WK shorttrack geen hoofdrol kunnen opeisen. Alleen Dylan Hoogerwerf kwam in het individuele toernooi nog in actie, hij strandde in de kwartfinales.</p>
<p>De wereldtitel allround ging voor het eerst naar Lim Hyo-jun. De Zuid-Koreaan (22) won drie van de vier afstanden en bleef zijn landgenoot Hwang Dae-heon een straatlengte voor in het klassement.</p>
<p>Lim, die bij de Spelen in Pyeongchang goud won op de 1.500 meter en brons op de 500 meter, had tot dit toernooi alleen met de aflossingsploeg WK-goud gewonnen.</p>
<p>In Sofia was hij een klasse apart, al gaf Hwang zich niet zomaar gewonnen. In de finale van de 1.000 meter ging Semjon Jelistratov lang aan de leiding, maar in de laatste ronde denderde Lim eroverheen. Hwang Dae-heon wist de Rus ook te passeren en werd tweede.</p>
<p>In de superfinale pakte Hwang nog wel de leiding. Op het moment dat hij naar rechts keek om te zien waar zijn concurrenten reden, werd hij links door Lim gepasseerd. Lim won ook de race en Hwang werd nog gediskwalificeerd omdat hij Jelistratov een zwieperd had gegeven.</p>
<p>In het aflossingstoernooi werd de A-finale niet bereikt door het Nederlandse kwartet. De B-finale werd zondagochtend wel gewonnen door De Laat, Hoogerwerf, Dennis Visser en Daan Beeuwsma. Bij twee diskwalificaties in de A-finale had Nederland het brons veroverd, maar zover kwam het niet.</p>
<p>Zuid-Korea, met kersvers wereldkampioen Lim in de gelederen, pakte net als vorig jaar de wereldtitel. China veroverde het zilver, voor Hongarije.</p><img src="http://feeds.feedburner.com/~r/nossportschaatsen/~4/zrMb422erfg" height="1" width="1" alt=""/>
