---
layout: post
title: "Allegri spaart spelers in kampioenswedstrijd Juventus"
date: Fri, 12 Apr 2019 14:59:21 +0200
category: sport
externe_link: "https://nos.nl/l/2280127"
feature_image: "https://nos.nl/data/image/2016/11/27/336102/1008x567.jpg"
---

<p>Juventus treedt zaterdag in de kampioenswedstrijd tegen SPAL niet met het sterkste mogelijke elftal aan. Coach Massimiliano Allegri gaf vrijdag te kennen dat hij belangrijke spelers rust gunt.</p>
<p>De ploeg uit Turijn speelt dinsdag de return van de kwartfinales van de Champions League tegen Ajax. Het eerste duel in Amsterdam eindigde afgelopen woensdag in 1-1.</p>
<p>"Ik moet de training van vandaag nog even analyseren, maar veel spelers zullen rust krijgen. Ze zijn daar echt aan toe en dan kan ik jonge spelers de kans geven", aldus de coach, die het sowieso moet doen zonder de geblesseerden Douglas Costa, Blaise Matuidi en Giorgio Chiellini. Het is nog de vraag of dat drietal op tijd fit is voor het duel met Ajax.</p>
<p>Ook Cristiano Ronaldo zal tegen SPAL niet in actie komen. "Het is onwaarschijnlijk dat hij er bij zal zijn. Hij zat al op de limiet, nadat hij was teruggekomen van een blessure. Het is niet nodig om met hem extra risico te lopen."</p>
<p>Juventus, dat in de competitie twintig punten voorsprong heeft op nummer twee Napoli, is overigens niet van plan om een eventuele landstitel te gaan vieren. De club wil dat moment over de wedstrijd tegen Ajax tillen.</p>
