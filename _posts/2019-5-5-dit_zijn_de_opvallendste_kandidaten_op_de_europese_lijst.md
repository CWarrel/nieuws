---
layout: post
title: "Dit zijn de opvallendste kandidaten op de Europese lijst"
date: Sun, 05 May 2019 14:12:22 +0200
category: politiek
externe_link: "https://nos.nl/l/2283316"
feature_image: "https://nos.nl/data/image/2019/05/05/547955/1008x567.jpg"
---

<p>Atleten, mediabonzen of familie van bekende politici. In Nederland hebben de meeste mensen geen idee waar ze 23 mei op gaan stemmen, maar op de kieslijsten voor het Europees Parlement staan ook personen voor wie naamsbekendheid geen enkel probleem is.</p>
<p>Zoals Caio Giulio Cesare Mussolini, de achterkleinzoon van de Italiaanse dictator Benito Mussolini. Hij is kandidaat voor de rechts-populistische partij Broeders van Italië. De 51-jarige Mussolini is trots op zijn achternaam, zegt hij tegen persbureau DPA. Hij verwerpt beschuldigingen dat hij met zijn campagne flirt met het fascisme.</p>
<p>Mussolini bewondert sterke leiders die opkomen voor hun land. Hij noemt de Hongaarse president Orbán, maar ook de Duitse bondskanselier Merkel. Als de voormalige marineofficier eind mei een zetel in Brussel weet te bemachtigen, dan is hij niet de eerste Mussolini in het Europees Parlement (EP). Zijn nicht Alessandra, ook familie van 'Il Duce', zit momenteel in het parlement namens Forza Italia.</p>
<p>De oprichter van deze conservatieve partij doet ditmaal ook mee aan de Europese verkiezingen: de 82-jarige Silvio Berlusconi. "Zelfs op mijn leeftijd" wil de oud-premier van Italië vechten voor verandering in Europa. Afgelopen week belandde hij in het ziekenhuis vanwege nierproblemen, maar hij is niet van plan zijn campagne stil te leggen.</p>
<p>Sinds vorig jaar mag Berlusconi zich weer verkiesbaar stellen. Vanwege belastingfraude was hij vijf jaar uitgesloten van deelname.</p>
<p>Een andere opvallende naam is die van Rachel Johnson, de zus van pro-brexitkopstuk Boris Johnson. De Britse broer en zus staan lijnrecht tegenover elkaar in de politieke arena.</p>
<p>Rachel is een uitgesproken tegenstander van brexit en komt uit voor Change UK. Deze nieuwe partij bestaat uit teleurgestelde voormalige Labour-politici en oud-Conservatieven. De pro-Europese partij is halverwege februari opgericht.</p>
<p>Johnson, schrijver en journalist, stond al eerder in de schijnwerpers met haar anti-brexit-boodschap. Aan tafel bij tv-programma The Pledge ging ze uit de kleren als protest tegen het aanstaande vertrek uit de EU.</p>
<p>Klik op de tweet voor de video:</p>
<p>Later zei Johnson dat ze niet helemaal naakt was gegaan, maar dat ze een speciaal topje droeg dat verdween onder de blur.</p>
<h2>Sportlegendes en een ruimtevaarder</h2>
<p>In de jaren 70 was de Roemeense tennisser Ilie Nastase de nummer 1 van de wereld. Inmiddels is hij 72 en EP-kandidaat voor de sociaaldemocratische UNPR-partij in Roemenië. Vorig jaar kwam Nastase in het nieuws nadat hij zijn rijbewijs had moeten inleveren wegens rijden onder invloed. Enkele uren later werd hij opgepakt, omdat hij ditmaal rondreed zonder rijbewijs.</p>
<p>Dezelfde partij heeft ook een oud-profvoetballer op de lijst: Anghel Iordanescu. Ondanks deze bekende namen lijkt het er niet op dat UNPR voldoende stemmen zal halen voor een zetel in Brussel.</p>
<p>Litouwen heeft een nationale basketballegende als EP-kandidaat. Sarunas Marciulionis won in 1988 goud met de Sovjet-Unie en was eerder al doorgebroken in de NBA, de Amerikaanse profcompetitie. De 54-jarige wil nu zijn debuut maken in de politiek, maar ook voor zijn groene partij lijkt de kans klein dat het lukt.</p>
<p>Niet alleen met sporters proberen partijen kiezers naar de stembus te krijgen. Neem Ivan Bella, hij was in de 1999 de eerste Slowaak in de ruimte. Twintig jaar later is hij dat nog steeds, maar ook EP-kandidaat voor de recht-populistische Wij Zijn Familie-partij. Bella maakt volgens de polls een redelijke kans om Brussel te bereiken.</p>
<p>De Groenen in Oostenrijk zetten in op tv-persoonlijkheid Sarah Wiener. De 56-jarige kok is al jaren op tv en heeft meerdere kookboeken uitgebracht. Ze staat op de tweede plaats van de kieslijst en zet zich in voor dierenwelzijn en eco-landbouw.</p>
<p>De naam Delyan Peevski zal bij de meeste Nederlanders geen belletje doen rinkelen. Deze controversiële politicus van de liberale DPS in Bulgarije staat niet voor het eerst op de kieslijst voor het EP. De zakenman werd vijf jaar geleden gekozen tot Europarlementariër, maar stond zijn zetel af. Hij deed dat onder druk van hogerhand binnen ALDE, de Europese liberale fractie.</p>
<p>De persvrijheid in Bulgarije is het slechtst van alle EU-landen en dat komt mede door mediamagnaat Peevski, concludeert Verslaggevers Zonder Grenzen. De 38-jarige bezit een groot deel van de Bulgaarse media. Volgens critici is hij corrupt en gebruikt hij zijn invloed voor politiek gewin.</p>
<p>Toen hij in 2013 werd benoemd tot het hoofd van het nationale veiligheidsagentschap gingen tienduizenden mensen in de hoofdstad dagenlang de straat op. Peevski besloot daarop zijn functie neer te leggen. Deze verkiezingen gaat hij weer voor een zetel in Brussel.</p>
<h2>'Ik ben te oud voor Straatsburg'</h2>
<p>Oud-Eurocommissaris Neelie Kroes staat op de kieslijst, maar niet in Nederland. Ze is lijstduwer voor de Vlaamse liberale partij Open VLD van Guy Verhofstad, die fractievoorzitter is van de liberale fractie ALDE.</p>
<p>De 77-jarige Nederlandse is niet de enige die zich kandidaat stelt buiten eigen land. Een andere prominente is Yanis Varoufakis, de oud-minister van Financiën van Griekenland. De Griek doet mee in Duitsland, het land waarmee hij regelmatig in de clinch lag tijdens de Griekse schuldencrisis. De 57-jarige economieprofessor is 'spitzenkandidat' voor de Democratie in Europa-partij.</p>
<p>Misschien wel de oudste kandidaat is de lijstduwer voor D66. "Ik ben te oud om nog naar Brussel of Straatsburg te gaan", bekende Jan Terlouw (87) in januari aan Trouw. Desondanks staat hij op plaats 25 op de kieslijst. "Als ik echt mee had willen doen, was ik wel iets hoger op de kieslijst gekomen."</p>
<p>Op 23 mei zijn in Nederland de verkiezingen voor het Europees Parlement. Hoe het zit met Parlement, Commissie en Raad leggen we uit in deze video:</p>
