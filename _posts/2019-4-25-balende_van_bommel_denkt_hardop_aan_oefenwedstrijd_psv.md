---
layout: post
title: "Balende Van Bommel denkt hardop aan oefenwedstrijd PSV"
date: Thu, 25 Apr 2019 23:53:28 +0200
category: sport
externe_link: "https://nos.nl/l/2282084"
feature_image: "https://nos.nl/data/image/2019/04/25/546067/1008x567.jpg"
---

<p>Mark van Bommel is van plan om voor PSV een oefenwedstrijd in te lassen om zijn elftal in het ritme te houden. "Je kan niet zeventien dagen zonder wedstrijd, denk ik", zei de trainer in Tilburg na de 3-0 overwinning op Willem II.</p>
<p>PSV speelt door de bekerfinale op 5 mei (Ajax-Willem II) en een aanpassing van het speelschema pas op 12 mei weer zijn volgende wedstrijd tegen AZ.</p>
<p>"Ongelooflijk dat we in deze fase van de competitie tweeënhalve week geen wedstrijden spelen", aldus een balende Van Bommel. "Dit heeft invloed op elke club. Dit is een uitzonderlijke en rare situatie."</p>
<p>De Limburger was wel te spreken over uitvoering van zijn elftal tegen Willem II. "Achteraf was dit een makkelijke wedstrijd voor ons. Hoe we moesten spelen, dat klopte allemaal."</p>
<h2>De Jong claimt de 0-2</h2>
<p>Eredivisietopscorer Luuk de Jong voegde dit keer geen treffer aan zijn totaal van 27 goals toe. De Achterhoeker leek de bal bij de 2-0 aan te raken, maar Michal Sadílek kreeg de goal op zijn naam.</p>
<p>Na afloop was De Jong echter overtuigd dat de goal van hem was. "Ik raakte de bal honderd procent, anders was ik wel naar Sadílek gelopen om hem te feliciteren. Ik schampte de bal met mijn hoofd, daardoor miste de keeper de bal", zei hij.</p>
<p>Ook Van Bommel, die na de wedstrijd de beelden terugkeek, was overtuigd: "Hij raakt 'm. Je ziet het gelijk. Hij raakt 'm heel licht."</p>
<p>Na deze interviews werd Higler nogmaals gevraagd wie het doelpunt op zijn naam krijgt. Zowel de scheidsrechter als videoscheidsrechter Jochem Kamphuis bleef bij de eerste beslissing en wees het doelpunt aan Sadílek toe.</p>
