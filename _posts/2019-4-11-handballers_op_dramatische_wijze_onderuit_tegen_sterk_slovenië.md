---
layout: post
title: "Handballers op dramatische wijze onderuit tegen sterk Slovenië"
date: Thu, 11 Apr 2019 21:17:24 +0200
category: sport
externe_link: "https://nos.nl/l/2280037"
feature_image: "https://nos.nl/data/image/2019/04/11/542985/1008x567.jpg"
---

<p>De Nederlandse handballers hebben in hun derde kwalificatieduel voor het EK van 2020 net niet voor een stunt kunnen zorgen. Nederland verloor in Almere maar net van grootmacht Slovenië: 26-27.</p>
<p>Slovenië, vierde op het WK van 2013 en derde op het WK van 2017, begon hautain en gemakzuchtig en dat werd door Oranje afgestraft. Dankzij geweldig keeperswerk van de 38-jarige Gerrie Eijlers en een aantal snelle breaks denderde Oranje van 3-3 naar 8-3.</p>
<p>Pas vanaf 11-6 was Slovenië bij de les en bij rust was het 12-11. Oranje begon sterk aan de tweede helft (18-14) en bleef ook na de gelijkmaker (20-20) knokken. Een minuut voor tijd leidde Slovenië pas voor het eerst: 26-27.</p>
<h2>Slotminuut</h2>
<p>In de slotminuut kreeg Oranje nog een kans en dacht het ook te scoren, maar de scheidsrechter had al gefloten voor een verdedigende fout. De herkansing leverde niets meer op, waardoor Slovenië met de volle buit aan de haal ging.</p>
<p>"Ik denk dat het enorm balen is. Boosheid, teleurstelling, alles een beetje samen", verzuchtte Luc Steins na afloop. "We spelen een groot deel van de wedstrijd goed handbal. Wel wat technische foutjes, eentje teveel vandaag helaas. Dat is inherent aan ons spel. We spelen op snelheid, nemen veel risico en dan sluipen die foutjes erin. Dat mag niet."</p>
<p>Nederland staat nu achter de Slovenen en Letland derde in de EK-kwalificatiegroep met twee punten uit drie duels. De eerste twee landen plaatsen zich voor het EK. De nummer drie heeft ook nog een kans.</p>
