---
layout: post
title: "Sudanezen blijven protesteren: 'We willen niet opnieuw een dictatuur worden'"
date: Thu, 11 Apr 2019 22:03:08 +0200
category: buitenland
externe_link: "http://feeds.nos.nl/~r/nosnieuwsbuitenland/~3/JLWszQLfUYI/2280042"
feature_image: "https://nos.nl/data/image/2019/04/11/542996/1008x567.jpg"
---

<p>Uit Sudan komen zowel beelden van feest als van protest. Eerder vandaag zette het Sudanese leger na maanden van volksprotesten president Bashir aan de kant. Hoewel veel mensen blij zijn met het gedwongen vertrek, vrezen ze voor het militaire bewind dat nu aan de macht lijkt te zijn.</p>
<p>"De oppositie is nog niet tevreden en de mensen zijn bang dat het protest nu een stille dood sterft", zegt Ahmed Abushaam. De Sudanese Nederlander kent veel mensen die meedoen aan de protesten in Sudan en hij wordt via sociale media op de hoogte gehouden.</p>
<p>Duizenden mensen hebben zich verzameld in de Sudanese hoofdstad Khartoum, bekijk hier beelden:</p>
<p>"Wat ik hoor van vrienden en familie is dat dat ze gewoon doorgaan met demonstreren. We willen niet opnieuw een dictatuur worden. Eerder riepen ze dat Bashir weg moest, nu roepen ze 'wij gaan niet weg voordat Ouf weg is'."</p>
<p>Met Ouf wordt minister Ibn Ouf van Defensie bedoeld. Hij lijkt de nieuwe voorlopige machthebber en verklaarde dat er een tweejarige overgangstermijn komt waarin een militaire raad het voor het zeggen heeft. Na twee jaar worden er "eerlijke en vrije verkiezingen" gehouden, aldus de oud-generaal.</p>
<p>Bekijk hier de toespraak van minister Ibn Ouf van Defensie:</p>
<p>Maar dat was niet de afspraak, zegt de Nederlandse Gamal Ahmed, afkomstig uit Sudan. "Dit is een grote teleurstelling, niet alleen bij mij, maar in het hele land". Hij was in januari nog in Sudan om mee te doen aan de protesten tegen Bashir.</p>
<p>"De afspraak was dat de oppositie een rol zou krijgen in de overgangsregering, maar wat je nu ziet is dat de minister van Defensie de macht heeft overgenomen. We kennen deze man heel goed, ik heb zelf nog tegen hem gedemonstreerd toen hij werd ge√Ønstalleerd als minister. Hij heeft verschrikkelijke dingen gedaan in Darfur", aldus Ahmed.</p>
<p>Die opmerking wordt ondersteund door interne memo's van de Amerikaanse overheid uit 2008. Daarin staat dat Ibn Ouf een bedreiging vormt voor de stabiliteit van de Sudanese regio Darfur. Hij zou daar betrokken zijn geweest bij schendingen van de mensenrechten. Volgens de cable fungeerde hij als contactpersoon tussen de Sudanese overheid en de wrede Janjaweed milities. Ibn Ouf verleende ook logistieke hulp aan de milities en leidde aanvallen in Darfur, volgens de memo's. Hij kreeg om die reden in 2007 Amerikaanse sancties opgelegd.</p>
<h2>Opluchting</h2>
<p>"Er is nog veel onduidelijk en net als de mensen in Sudan ben ik boos en gefrustreerd. De enige opluchting is dat Bashir eindelijk is afgezet, dat is heel belangrijk", zegt Ahmed. "Ik zie het liefst dat hij vandaag nog naar Den Haag gaat [vanwege een aanhoudingsbevel door het Internationale strafhof, red]. Ik zal er staan om hem te ontvangen."</p>
<p>Bekijk hieronder een profiel van de afgezette president Bashir:</p><img src="http://feeds.feedburner.com/~r/nosnieuwsbuitenland/~4/JLWszQLfUYI" height="1" width="1" alt=""/>
