---
layout: post
title: "Vitesse-trainer: ’Mensen kunnen voor mij aan de kant op de tribune’"
date: Sat, 13 Apr 2019 06:10:00 +0200
category: sport
externe_link: "https://www.telegraaf.nl/sport/3439772/vitesse-trainer-mensen-kunnen-voor-mij-aan-de-kant-op-de-tribune"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8c6ffa58-5d72-11e9-950a-02c309bc01c1.jpg"
---

<p class="intro">Als straf voor zijn tirade richting scheidsrechter Serdar Gözübüyük is Vitesse-trainer Leonid Slutsky geschorst voor de uitwedstrijd tegen FC Utrecht van morgenmiddag.</p> <p>Een hele beproeving voor de tijdens wedstrijden altijd hypernerveuze Rus, die de gewoonte heeft om voortdurend te ijsberen door zijn coachvak. De Vitesse-trainer kan dan ook niet beloven dat hij in de Galgenwaard rustig op zijn tribunestoeltje gaat zitten. „Misschien kan ik ook op de tribune heen en weer lopen, als ik er de ruimte voor heb. En kunnen er wat mensen aan de kant gaan om ruimte voor me te maken. Ik kan mijn gedrag tijdens de wedstrijd niet voorspellen. Het is iets nieuws voor mij”, aldus Slutsky, die slechts één keer eerder geschorst werd.</p><p>Bellen tijdens de wedstrijd</p><p>„Dertien jaar geleden bij FK Moskou, maar ik kan me niet meer herinneren hoe ik me toen voelde”, aldus Slutsky, die de wedstrijdcoaching vol vertrouwen overlaat aan zijn rechterhand en vertrouweling Oleg Yarovinsky. „Ik denk dat het niet nodig gaat zijn om tijdens de wedstrijd te bellen of zo, want ik bespreek alles vooraf. We gaan proberen alle mogelijke scenario’s te voorspellen en er zullen ervaren trainers op onze bank plaatsnemen. Als er zich een heel ongebruikelijke situatie voordoet, dan denk ik dat we op dat moment daarvoor wel een oplossing vinden.”</p><p>Boze zoon</p><p>De tirade richting Gözübüyük heeft overigens voor scheve ogen gezorgd in de familie Slutsky. Een filmpje waarin het vlammende betoog werd ondersteund door stevige rapbeats is een grote hit geworden op internet en laat dat nou net de grote droom zijn van Dmitry Slutsky, de zoon van de trainer. Slutsky junior moet niks van voetbal weten en is in Rusland druk bezig met het maken van rapmuziek. „Mijn zoon heeft al zoveel uren in die rapmuziek gestopt, maar nog nooit zoveel succes gehad als ik nu. Hij is jaloers. Zijn maximum aantal views is 200.000 en ik zit al boven het miljoen”, vertelde Slutsky lachend op Papendal.</p>
