---
layout: post
title: "FC Utrecht wint weer eens en wipt over Heracles naar plaats vijf"
date: Wed, 24 Apr 2019 21:38:41 +0200
categories: 
- sport 
- voetbal 
externe_link: "https://nos.nl/l/2281919"
feature_image: "https://nos.nl/data/image/2019/04/24/545826/1008x567.jpg"
---

<p>FC Utrecht heeft thuis tegen Fortuna Sittard de eerste zege (2-1) in vier wedstrijden geboekt en zo de vijfde plaats overgenomen van Heracles Almelo. Fortuna was bij winst in de natte Galgenwaard zeker geweest van nog een jaar eredivisie.</p>
<p>Bij het wisselvallig presterende Utrecht kreeg Nick Venema weer eens een kans in de spits. Zijn eerste basisplaats sinds de uitwedstrijd tegen AZ Alkmaar (3-0 nederlaag) in januari.</p>
<p>Halverwege de eerste helft kreeg Venema een grote kans, maar zijn schot werd gekeerd door doelman Alexei Koselev. Op dat moment stond Utrecht al op voorsprong dankzij Gyrano Kerk, die met een slimme voetbeweging na vier minuten scoorde.</p>
<h2>De eerste van Balic</h2>
<p>Tegen het einde van de levendige eerste helft met kansen over en weer, tekende Andrija Balic voor de 1-1 met een schot met een verraderlijke stuit. Het was voor de 21-jarige Kroaat zijn eerste doelpunt in dienst van Fortuna.</p>
<p>Utrecht wankelde na de rust bij flinke kansen van Jorri Smeets en Ahmed El Messaoudi, maar kwam toch op 2-1 en weer scoorde Kerk met een intikker.</p>
<p>Fortuna verdedigde dramatisch uit bij een corner. De net ingevallen Jean-Christophe Bahebeck pikte de bal op, gaf voor en Kerk maakte zijn tweede.</p>
<p>In de slotfase kon het duel nog alle kanten op. Invallers Cyriel Dessers en Lukas Görtler misten kansen op de 3-1. Aan de andere kant was Fortuna diep in blessuretijd nog dicht bij de gelijkmaker. </p>
<h2>Programma</h2>
<p>Over tweeënhalve week hervatten de clubs de competitie. FC Utrecht gaat dan op bezoek bij koploper Ajax. Fortuna speelt een uitwedstrijd tegen FC Groningen. </p>
