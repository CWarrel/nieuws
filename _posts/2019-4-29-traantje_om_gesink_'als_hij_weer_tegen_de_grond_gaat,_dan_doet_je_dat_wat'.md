---
layout: post
title: "Traantje om Gesink: 'Als hij weer tegen de grond gaat, dan doet je dat wat'"
date: Mon, 29 Apr 2019 12:23:10 +0200
categories: 
- sport 
- wielrennen 
externe_link: "https://nos.nl/l/2282545"
feature_image: "https://nos.nl/data/image/2019/04/29/546773/1008x567.jpg"
---

<p>Een streep door de Giro d'Italia en opnieuw een periode van revalidatie. Daar moet Robert Gesink het mee doen, nadat hij zondagmiddag ten val was gekomen in de door Jakob Fuglsang gewonnen editie van Luik-Bastenaken-Luik. Gesink brak zijn sleutelbeen en liep een bekkenfractuur op.</p>
<p>Zijn teammanager Frans Maassen zocht hem zondagavond op in het ziekenhuis en vertelde in Langs de Lijn dat Gesink alleen aan zijn sleutelbeen geopereerd moet worden. De bekkenfractuur wordt niet geopereerd, maar volgens Maassen is Gesink geruime tijd uit de running.</p>
<p>Hij verschijnt op 11 mei niet aan de start van de Ronde van Italië en dat is volgens Maassen een grote domper. "De Giro is voor ons een hoofddoel dit jaar en we wilden met een hele sterke ploeg voor de dag komen. Daarin was hij een hele belangrijke schakel. Het is voor hem persoonlijk een groot drama, maar voor ons natuurlijk ook."</p>
<p>Stef Clement, oud-ploeggenoot van Gesink, is erg ontdaan door de val van Gesink. "Ik heb in de auto echt een traantje weggepinkt." Volgens Clement deed Gesink er alles aan om zijn ploeg in de Giro aan succes te helpen en zette hij zijn eigen ambities volledig opzij.</p>
<p>"Deze jongen heeft al zoveel pech meegemaakt in zijn carrière. Als hij weer tegen de grond gaat, dan doet je dat wat."</p>
<p>De val van Gesink werd niet geregistreerd door de camerabeelden. Daardoor is het niet duidelijk hoe Gesink precies onderuit ging. "Hij weet het zelf ook niet", zegt ploegleider Maassen.</p>
<p>Vanwege het koude weer zou Gesink een extra jasje hebben aangetrokken en dat duurde langer dan gehoopt. De 32-jarige Varssevelder werd daardoor op achterstand gereden en moest terugkeren in het peloton. "Waarschijnlijk heeft hij iets te veel risico genomen in de afdaling", aldus Maassen. Een Waalse mevrouw vertelde de ploegleider dat Gesink lang op de grond heeft gelegen. "Het zal wel een flinke smakkerd zijn geweest."</p>
<p>De Giro start op 11 mei en duurt tot en met 2 juni. Wie de vervanger wordt van Gesink is nog niet bekend.</p>
