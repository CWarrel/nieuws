---
layout: post
title: "Ik ben niet van de school die in verzekeraars boemannen ziet, maar gezweef en loze taal is hen niet vreemd"
date: Sun, 07 Apr 2019 15:11:34 GMT
category: wetenschap
externe_link: "https://www.volkskrant.nl/nieuws-achtergrond/misschien-moeten-verzekeraars-vaker-een-beetje-verder-afdalen~b2eadcfb/"
---

Aan mijn keukentafel sprak ik met mensen van een zorgverzekeraar. Ze wilden hun conceptstuk over de inkoop van huisartsenzorg voor volgend jaar eens door een beroepsmopperpot laten fileren. Ik ben niet van de school die in verzekeraars boemannen en zorgontwrichters ziet, maar gezweef en loze taal is hen niet vreemd. Wij zorgverleners met petten ploeteren waar het echte leven is, dus grijp ik elke gelegenheid aan beleidsmakers met hoge hoeden te vertellen waar wij last van hebben. Al koester ik geen illusies, je weet maar nooit of gemopper niet een beetje helpt. Na anderhalf uur hadden ze begrepen dat ze blabla-woorden als ‘klantenreis’ beter konden vermijden en dat het verstandig was minder zinnen zonder inhoud te gebruiken. Ik legde ook nog even uit dat huisartsen hartstikke efficiënt werken. De verzekeringsmensen hadden het idee dat de grote groep ‘gezonde mensen met een simpele klacht’ ergens anders efficiënter geholpen kan worden. Een misverstand: dat is geen vaste groep. Soms worden zorgenkindjes opeens minder ongezond en andersom worden gezonden ziek. Toen Lars klein was, kwam hij heel vaak, broos en kwetsbaar als hij was. We zijn inmiddels bijna even groot. ‘Ik heb last van mijn knie. Gisteren heb ik die gestoten tegen een paal­tje.’ Ik kijk naar een blauwe plek precies op zijn knieschijf. Dat kan wel een tijdje zeer doen. ‘Hoe kwam het eigenlijk?’ ‘Ik fietste en keek om naar een heel mooi meisje.’ Ik smelt. Persoonlijke, continue en op maat gesneden zorg. Wat moet hier nu efficiënter aan? Kostte vijf minuten. Had Lars eerst op een app moeten kijken of hij wel moest komen en mij moeten mailen via een beveiligde e-mail?
