---
layout: post
title: "Solskjaer terug in heilig Camp Nou: 'Goal miljoen keer teruggezien'"
date: Tue, 16 Apr 2019 07:43:49 +0200
category: sport
externe_link: "https://nos.nl/l/2280677"
feature_image: "https://nos.nl/data/image/2019/04/16/543995/1008x567.jpg"
---

<p>Op 26 mei 1999 werd in Camp Nou een van de meest memorabele finales in de historie van de Champions League gespeeld: Manchester United-Bayern München. Voor Ole Gunnar Solskjaer was een hoofdrol weggelegd: diep in blessuretijd maakte hij de winnende goal.</p>
<p>Veel mensen zullen de 2-1 van de Noor, die pas tien minuten binnen de lijnen stond, nog op hun netvlies hebben staan. Kort nadat Teddy Sheringham in de 91ste minuut een verlenging heeft afgedwongen, brengt Solskjaer de Engelse fans in extase: uit een corner die wordt doorgekopt geeft hij de bal het laatste zetje.</p>
<p>Bijna twee decennia na die wonderbaarlijke ontsnapping is Solskjaer terug in Barcelona, nu in de hoedanigheid van Manchester United-coach. En de opdracht is - met de nodige fantasie - dezelfde als in 1999: een 1-0 achterstand wegpoetsen. Maar nu met het thuisspelende FC Barcelona als opponent in de kwartfinales van Champions League.</p>
<p>"Zó veel mensen hebben me nog gefeliciteerd met die avond. Maar ik vind het niet erg om voor altijd aan zoiets herinnerd te worden, hoor. Mensen zeggen: niet tegen mijn vrouw vertellen, maar het was de beste avond van mijn leven", vertelt Solskjaer aan de vooravond van het duel met Lionel Messi en de zijnen.</p>
<p>"Ik heb die goal pas een miljoen keer gezien. Zelf heb ik grappig genoeg nooit de hele wedstrijd teruggekeken. Ik heb eigenlijk alleen het laatste kwartier, vanaf het moment dat ik inviel, bekeken."</p>
<h2>El Clásico</h2>
<p>Toch is het niet de eerste keer dat Solskjaer terugkeert in Barcelona, bekent hij. Hij is er in de tussentijd al geweest als voetballiefhebber én als scout.</p>
<p>"Ik heb op de tribune gezeten bij 'El Clásico' in 2016. We kochten een paar kaartjes en zaten heel hoog op de tribune", aldus Solskjaer. "En ik was hier tien dagen geleden om ze tegen Atlético Madrid te bekijken."</p>
<p>Net als bij het treffen tussen Juventus en Ajax zit er tussen de eerste wedstrijd en de return bij de confrontatie tussen FC Barcelona en Manchester United slechts zes dagen. Tot groot ongenoegen van Solskjaer.</p>
<h2>Vreemd</h2>
<p>"Dat snap ik echt niet. Iemand moet me echt uitleggen waarom je in de Champions League de ene week woensdagavond speelt en de volgende week dan automatisch op dinsdagavond. De andere teams speelden dinsdagavond en nu woensdagavond. Ze hebben twee keer een dag extra", zei Solskjaer, die zaterdag met zijn ploeg met 2-1 van West Ham United won.</p>
<p>"Het is echt vreemd. We hebben het geprobeerd te googelen, maar dat lukte niet. Het is een vreemd besluit en natuurlijk had het de zaken anders voor ons gemaakt. In dat geval had ik niet zo veel wijzigingen hoeven doorvoeren."</p>
<h2>Stunt</h2>
<p>Het maakt de klus tegen Barcelona er niet eenvoudiger op. Al hebben de Red Devils natuurlijk al eerder dit toernooi bewezen dat de wonderen de wereld nog niet uit zijn: in de vorige ronde stuntte de ploeg tegen Paris Saint-Germain door in de return een 2-0 thuisnederlaag goed te maken.</p>
<p>Winnen in Camp Nou, of überhaupt Barcelona verslaan, is dit seizoen echter nog geen enkele club gelukt in de Champions League. De Catalanen zijn als enigen nog ongeslagen en bovendien in eigen huis al dertig wedstrijden zonder nederlaag: 27 zeges en drie remises. Anderzijds: de kwartfinales vormden de afgelopen drie jaargangen het eindstation voor Barça.</p>
