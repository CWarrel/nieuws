---
layout: post
title: "Deense favoriet Fuglsang wint 105de editie Luik-Bastenaken-Luik"
date: Sun, 28 Apr 2019 17:12:37 +0200
categories: 
- sport 
- wielrennen 
externe_link: "https://nos.nl/l/2282446"
feature_image: "https://nos.nl/data/image/2019/04/28/546630/1008x567.jpg"
---

<p>Jakob Fuglsang heeft een prachtig voorjaar bekroond met de zege in de 105de editie van Luik-Bastenaken-Luik. De Deen bleef Davide Formolo en Maximilian Schachmann voor. Beste Nederlander was Wout Poels, die tiende werd.</p>
<p>Fuglsang versnelde op de laatste van elf hellingen, waar de renner van Astana de aanhakers Formolo en Michael Woods op een stuk vals plat van zich af schudde. Na een solo van 14 kilometer bereikte hij als eerste de streep.</p>
<p>Fuglsang, niet de snelste sprinter, moest af van Woods en Formolo. Hij wist Woods met een eerste versnelling te lossen en een tweede jump kostte Formolo de kop.</p>
<h2>Bekroning</h2>
<p>Voor de Deen is de overwinning een bekroning van een geweldig voorjaar. In de Gold Race werd hij derde achter Mathieu van der Poel en Simon Clarke en in zowel de Waalse Pijl als de Strade Bianche finishte hij als tweede achter Julian Alaphilippe.</p>
<p>Bijna ging het op weg naar Luik nog mis voor Fuglsang, toen vijf kilometer voor het eind in een natte bocht zijn achterwiel wegslipte. De Deen slingerde vervaarlijk langs de stoeprand, maar wist in het zadel te blijven en kon aldus zijn zegetocht vervolgen.</p>
<p>Er werd volop aangevallen in de 256 kilometer lange koers. Maar de beslissende slag werd geleverd op de Côte de la Roche-aux-Faucons, de helling die door de vele regen in een loodzwaar slotstuk was veranderd.</p>
<p>Dat ondervond ook Alaphilippe, die negen wedstrijden won dit voorjaar, maar op de Faucons duidelijk aan het eind van zijn latijn was. Hij probeerde het nog wel na de top, maar kon slechts aanklampen bij wat achtervolgers en werd slechts zestiende.</p>
<h2>Favorieten</h2>
<p>Met Alejandro Valverde stapte een van de favorieten al in een vroegtijdig stadium van de koers af. De wereldkampioen en viervoudig winnaar van Luik-Bastenaken-Luik kampte al de hele week met fysieke ongemakken, verklaarde zijn ploeg Movistar. Ook oud-winnaar Daniel Martin hield de wedstrijd al snel voor gezien.</p>
<p>Van de Nederlanders haalde onder anderen Robert Gesink de finish niet. De renner van Jumbo-Visma kwam ten val en is naar het ziekenhuis gebracht. Daar werd vastgesteld dat hij een gebroken sleutelbeen en een bekkenfractuur had opgelopen. Gesink zal daardoor op 11 mei niet van start kunnen gaan in de Ronde van Italië.</p>
<p>Ook Antwan Tolhoek moest opgeven in 'La Doyenne', de oudste van de wielerklassiekers.</p>
