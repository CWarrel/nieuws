---
layout: post
title: "Dit weten we van broers die aanslagen pleegden bij buffet luxe hotels"
date: Tue, 23 Apr 2019 14:55:27 +0200
category: buitenland
externe_link: "https://www.telegraaf.nl/nieuws/3483920/dit-weten-we-van-broers-die-aanslagen-pleegden-bij-buffet-luxe-hotels"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1d1fec08-65d3-11e9-bbde-0217670beecd.jpg"
---

<p class="intro">Twee van de daders achter de aanslagen op luxe hotels in Sri Lanka zouden broers zijn geweest. Zij bliezen zich op terwijl gasten hun ontbijt haalden in hotels Shangri-La en Cinnamon Grand, zegt een anonieme onderzoeker tegen persbureau AFP.</p> <p>Het zou gaan om twee broers van een welvarende Sri Lankaanse handelaar in kruiden. De broers, wiens namen niet werden vrijgegeven, waren tegen de 30 jaar oud en opereerden volgens de onderzoeker vanuit een ’familie cel’. De autoriteiten stellen dat de broers onderdeel zijn van National Thowheeth Jama'ath (NTJ), de radicaal-islamitische groepering die verantwoordelijk wordt gehouden voor aanslagen. Ze zouden direct betrokken zijn bij de lucratieve handel van hun vader.</p><p>Zware rugzakken</p><p>Uit bewakingsbeelden zou blijken dat de mannen zware rugzakken bij zich droegen en die tot ontploffing brachten. Beide terroristen zouden de avond voor de gecoördineerde aanval in het hotel hebben ingecheckt. De volgende ochtend zaaiden ze dood en verderf bij het paasontbijt.</p><p>De autoriteiten hebben nog niet kunnen vaststellen of de broers contact hadden met de andere aanslagplegers. Ook in het nabijgelegen Kingsbury hotel werd een explosief tot ontploffing gebracht.</p><p>Eén van de broers gaf bij het inchecken een valse identiteit op. De andere gaf wel zijn adresgegevens, waardoor de politie snel zijn familie op het spoor kwam. Toen speciale eenheden de woning binnen wilde gaan, blies een vrouw van één van de broers zich op met haar twee kinderen.</p><p>’Geld en motivatie’</p><p>„De familie had het geld en de motivatie om aanslagen te plegen”, zegt de bron tegen AFP. „De familie runde de cel en het lijkt erop dat ze veel van hun naasten beïnvloed hebben.” Een flink deel van de familie zit vast. De terreurplannen zouden met een kleine kring zijn gedeeld.</p><p>Onderzoekers proberen nu vast te stellen of de broers hulp van internationale terroristennetwerken gehad hebben. Terreurorganisatie IS heeft de aanslagen opgeëist, maar leverde daarvoor geen bewijs.</p><p>De aanslagen op kerken en hotels hebben het leven gekost aan zeker 321 mensen. Drie Nederlandse vrouwen kwamen om het leven.</p><p>De Amerikaanse federale recherche FBI helpt de Sri Lankaanse autoriteiten bij het onderzoek. De FBI maakte dat dinsdag zelf bekend. De opsporingsdienst had eerder al aangeboden om mee te helpen.</p><p>De Sri Lankaanse premier Ranil Wickremesinghe verklaarde dinsdag dat de aanslagen in verband kunnen worden gebracht met Islamitische Staat. Hij zei dat kort nadat de terreurbeweging de verantwoordelijkheid voor de aanslagen had opgeëist.</p>
