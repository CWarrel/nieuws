---
layout: post
title: "Zwarte school van juf Glenda zoekt leraren: 'Het vraagt echt extra inzet'"
date: Wed, 10 Apr 2019 19:56:08 +0200
category: binnenland
externe_link: "http://feeds.nos.nl/~r/nosnieuwsbinnenland/~3/rHTdvhL4Fdc/2279899"
feature_image: "https://nos.nl/data/image/2019/04/10/542717/1008x567.jpg"
---

<p>Voor scholen waar meer dan driekwart van de leerlingen een niet-westerse migratieachtergrond heeft, is het extra lastig om nieuwe leraren te werven. Het was vanochtend een van de conclusies van het rapport De Staat van het Onderwijs van de Onderwijsinspectie. De Multatulischool in Amsterdam is zo'n school met een diverse leerlingpopulatie die continu op zoek is naar nieuw personeel.</p>
<p>Juf Glenda Olvira van de Multatulischool vertelt waarom het werken op haar school anders is dan op een hele witte school:</p>
<p>Op de Multatulischool kondigden in de laatste maand van het vorige schooljaar drie leraren aan dat ze weggingen. Marion Jaspers, directrice van de school, is permanent bezig met zorgen dat er genoeg personeel is. "Gedurende het hele jaar ben ik aan het werven voor nieuwe leerkrachten."</p>
<p>Maar erg makkelijk gaat dat niet, verzucht Jaspers. "Het is eigenlijk niet te doen tijdens een schooljaar." Dat komt volgens haar doordat scholen uit dezelfde kleine vijver vissen en er op dit moment "geen goede werkzoekende leerkrachten rondlopen".</p>
<h2>Segregatie</h2>
<p>Volgens de Onderwijsinspectie hangt het nijpende lerarentekort bij zwarte scholen vaak samen met woonsegregatie. "Grote steden hebben soms moeite om leraren woonruimte te kunnen bieden", zegt inspecteur-generaal Monique Vogelzang.</p>
<p>Daar komt bij dat de leraren zelf ook segregeren. "Jonge, hoogopgeleide leraren gaan liever werken op scholen waar hoogopgeleide ouders hun kinderen naartoe brengen dan op scholen met leerlingen met een niet-westerse migratieachtergrond."</p>
<p>Glenda Olvira, die lesgeeft aan de leerlingen van groep 1 en 2 op de Multatuli-basisschool, merkt de gevolgen van het lerarentekort. Normaal gesproken werkt ze vier dagen per week. "Maar ik heb een keer anderhalve maand fulltime moeten werken omdat er geen vervanger was", vertelt ze.</p>
<p>Ze had een vrije dag kunnen opnemen, maar wilde andere leerkrachten en ouders niet verder belasten. "Want dan moeten kinderen naar huis, terwijl werkende ouders daar helemaal niet op hadden gerekend."</p>
<h2>Onbevoegde docenten</h2>
<p>Door het lerarentekort moeten scholen bij ziekte of uitval van leraren steeds vaker onbevoegde docenten voor de klas zetten. Ook bij de Multatulischool is de nood soms zo hoog dat ze iemand die niet bevoegd is inschakelen om voor de klas te staan. Zoals Rachid Azrout, universitair docent aan de UvA. Hij geeft les onder supervisie van een andere leerkracht.</p>
<p>Azrout begon na de kerstvakantie en heeft tot nu toe zes keer voor de klas gestaan. "Twee keer omdat er niemand anders beschikbaar was en de andere keren heb ik andere leerkrachten ondersteund", vertelt hij.</p>
<p>De Multatulischool maakt ook gebruik van onderwijsassistenten die als vervangers voor de klas staan. "Ze doen het hartstikke goed en beschikkende over de juiste kwaliteiten", zegt Jaspers. "Maar als ze vervolgens de pabo gaan doen, dan zijn ze vier jaar kwijt aan die opleiding." Niet praktisch, vindt ze. Daarom zou er volgens haar een verkorte opleiding moeten komen. "Zodat ze sneller bevoegd zijn om voor de klas te staan."</p><img src="http://feeds.feedburner.com/~r/nosnieuwsbinnenland/~4/rHTdvhL4Fdc" height="1" width="1" alt=""/>
