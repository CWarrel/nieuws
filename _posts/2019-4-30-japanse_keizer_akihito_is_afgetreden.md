---
layout: post
title: "Japanse keizer Akihito is afgetreden"
date: Tue, 30 Apr 2019 11:09:33 +0200
categories: 
- entertainment 
- royalty 
externe_link: "https://www.telegraaf.nl/nieuws/3514032/japanse-keizer-akihito-is-afgetreden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/417e1e90-6b2c-11e9-bf44-02d2fb1aa1d7.jpg"
---

<p class="intro">De Japanse keizer Akihito is afgetreden. Dit gebeurde tijdens een korte plechtigheid in het keizerlijk paleis in Tokio in aanwezigheid van de keizerlijke familie en driehonderd genodigden. Zijn zoon Naruhito (59) bestijgt woensdag de Chrysantentroon als de nieuwe keizer.</p> <p>Premier Shinzo Abe hield een korte toespraak waarin hij de keizer dankte voor zijn regering en de troost die hij de Japanners had geboden. Daarna nam de keizer zelf kort het woord. Akihito zei dat hij zijn taak met groot respect en liefde voor het volk had uitgeoefend en dankte de Japanners voor de genoten steun. Hij zou blijven bidden voor vrede. Na zijn toespraak verliet de keizer de zaal, gevolgd door keizerin Michiko en kroonprins Naruhito.</p><p>Met het aftreden van Akihito wordt het Heisei-tijdperk (’vrede scheppen’) afgesloten. Met het aantreden van Naruhito begint een nieuwe jaartelling, het Reiwa-tijdperk (’mooie harmonie’).</p><p>Akihito, gekleed in het traditionele ’sokutai’ gewaad, bracht dinsdag nog een laatste bezoek aan het Kashikodoro-heiligdom op het paleisterrein. Daar las hij een boodschap voor aan de zongodin Amaterasu, volgens legende de stichter van het keizershuis. Hij vertelde haar van zijn voornemen tot aftreden. Het is voor het eerst sinds 1817 dat een Japanse keizer is afgetreden. Er was een speciale wet voor nodig om dat mogelijk te maken.</p><p>Buiten het terrein van het keizerlijk paleis hadden zich enkele honderden belangstellenden opgesteld.</p>
