---
layout: post
title: "SOS International en reisverzekeraars halen backpackers uit Sri Lanka"
date: Fri, 26 Apr 2019 10:53:44 +0200
category: nieuws
externe_link: "https://nos.nl/l/2282130"
feature_image: "https://nos.nl/data/image/2019/04/23/545554/1008x567.jpg"
---

<p>Hulporganisatie SOS International gaat in samenwerking met Nederlandse reisverzekeraars zelfstandige reizigers die vastzitten in Sri Lanka terughalen. De komende dagen worden reizigers, die contact op hebben genomen met de alarmcentrale van hun reisverzekering, op bestaande lijnvluchten geboekt.</p>
<p>De reiskosten voor de terugvlucht naar Nederland worden volledig vergoed door de reisverzekeraar, mits de reiziger verzekerd is. "We gaan de komende dagen kijken hoeveel reizigers we kwijt kunnen in bestaande lijnvluchten. Als het nodig is, kijken we naar alternatief transport in de vorm van een extra lijnvlucht", laat Nico Dekker van SOS International aan de NOS weten.</p>
<p>Het Verbond van Verzekeraars adviseerde eerder vandaag al alle reisverzekeraars om de zelfstandige reizigers in Sri Lanka te helpen. Deze reizigers werden eerder niet financieel geholpen door hun reisverzekering. Terwijl reizigers die met een reisorganisatie naar Sri Lanka zijn gekomen wel de komende dagen al zouden worden opgehaald.</p>
<h2>Actief contact opnemen</h2>
<p>De zelfstandige reizigers moeten contact opnemen met de alarmcentrale van hun reisverzekering. Daar worden ze verder geholpen. "Vanochtend hadden ongeveer honderd zelfstandige reizigers zich bij de alarmcentrale van hun verzekering gemeld", zegt Dekker van SOS International.</p>
<p>Maar, zegt Dekker, de overige reizigers worden niet actief opgezocht door hun verzekeraars. "Verder worden ze alleen gecompenseerd voor hun vlucht, voor andere dingen krijgen ze het geld niet terug."</p>
<h2>Risico op vervolgaanslagen</h2>
<p>Gisteren paste het ministerie van Buitenlandse Zaken het reisadvies voor Sri Lanka aan van geel naar oranje. Volgens het ministerie zijn er nieuwe berichten dat het risico op vervolgaanslagen door voortvluchtige terroristen of religieuze wraakacties groot is. "De noodtoestand duurt voort, de klopjacht duurt voort en de spanning in het land neemt toe", laat een woordvoerder van het ministerie weten. "Als het geen noodzakelijke reis is, word je geadviseerd nu terug naar Nederland komen."</p>
<p>Tientallen backpackers uiten al de hele dag hun zorgen in verschillende Facebookgroepen. "Wij kunnen hier helemaal niets, alleen maar wachten", zegt de Nederlandse Jill tegen de NOS. "Onze verzekering haalt zijn handen ervan af", schreef iemand op Facebook vanochtend.</p>
<p>Reis-en annuleringsverzekeringen dekken normaal gesproken indirecte schade door terrorisme niet. In dit geval hebben de verzekeraars dus een uitzondering gemaakt.</p>
<h2>Niet helpen</h2>
<p>Eerder was al bekend dat de zeshonderd reizigers die via een reisbureau hun reis naar Sri Lanka hebben geboekt, via het Calamiteitenfonds overkoepelend verzekerd zijn. Hun vlucht naar huis wordt betaald. Ook krijgen ze geld terug voor elke vakantiedag die ze mislopen door deze repatriëringsactie.</p>
<p>Voorzitter Frank Oostdam van de Algemene Nederlandse Vereniging van Reisondernemingen (ANVR) zei eerder al geen zicht te hebben op de individuele of zelfstandige reizigers. "Die kunnen we niet helpen. Deze repatriëringsvlucht valt onder de voordelen van pakketreizen. Ik kan alleen zeggen: boek de volgende keer een pakketreis. Maar wij maken ons ook zorgen erover."</p>
<p>Jill (niet haar echte naam) is al urenlang in Sri Lanka aan het wachten op het verlossende telefoontje. Ze wilde haar echte naam liever niet in dit artikel, omdat ze niet wil dat het thuisfront nog ongeruster wordt. "Vanochtend vroeg werden we meteen gebeld door mijn familie, dat we meteen naar huis moesten komen. Maar wij kunnen hier niets, dus mijn vader is al de hele dag aan het bellen met allerlei instanties."</p>
<p>Die instanties, waaronder haar verzekeraar, zeggen op dit moment nog niks te kunnen doen. "Iedereen zegt: we weten nog niets, we moeten afwachten. Dat maakt het zo moeilijk." Dat maakt de situatie voor Jill angstig en vervelend. "Nee, ik heb absoluut geen vakantiegevoel meer."</p>
<p>Volgens Jill zijn de toeristen in het land verdeeld. "De ene helft zegt dat het wel goed komt en reist gewoon door en de andere helft wil zo snel mogelijk naar huis en is bang." Verder heeft Jill nog geen enkele georganiseerde reiziger in Sri Lanka gezien, ze heeft alleen backpackers ontmoet. "Veel mensen plannen hier hun eigen reis omdat dat zo goed te doen is hier."</p>
<p>Jill vindt het oneerlijk dat alleen een deel van de Nederlandse reizigers in het land wordt teruggehaald. "Wij kunnen hier helemaal niets, alleen maar wachten. En als we horen dat we opeens op een vlucht mee mogen, kan dat waarschijnlijk niet eens zo last minute, vanwege de avondklok. Geen enkele taxi wil ons zo laat nog naar het vliegveld brengen."</p>
<p>In Facebookgroepen voor reizigers in Sri Lanka geven sommige reizigers aan gewoon zelf een nieuw ticket te hebben geboekt, ook al zijn ze niet verzekerd voor de extra kosten. "Maar die tickets gaan hard. Dus er moeten echt knopen worden doorgehakt", zegt Lou op Facebook.</p>
<p>"Mijn moeder heeft het Calamiteitenfonds gebeld", zegt Julia. "Ze geven geen advies. Ze zeiden wel dat het vliegveld nu chaos is, dus dat je waarschijnlijk helemaal het land niet uit kan. Mensen staan daar massaal te wachten op een ticket."</p>
