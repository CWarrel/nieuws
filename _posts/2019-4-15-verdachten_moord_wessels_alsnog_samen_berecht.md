---
layout: post
title: "Verdachten moord Wessels alsnog samen berecht"
date: Mon, 15 Apr 2019 10:43:52 +0200
category: binnenland
externe_link: "https://www.telegraaf.nl/nieuws/3445596/verdachten-moord-wessels-alsnog-samen-berecht"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/ca8cab16-5f60-11e9-8997-02d2fb1aa1d7.jpg"
---

<p class="intro">DDe drie mannen die worden verdacht van de moord op Jair Wessels staan op 10 mei alsnog samen met twee kopstukken van motorclub Caloh Wagoh voor de rechtbank op Schiphol. Dit bleek maandag tijdens een tussentijdse zitting in de strafzaak tegen de als kroongetuige naar voren gestapte Tony de G. en medeverdachte Howard K.</p> <p>Wessels, geen onbekende in het criminele circuit, werd op 7 juli 2017 doodgeschoten bij station Breukelen. De G. (34) en K. (44) zouden de moord hebben gepleegd, Patrick S. (33) - eerder al vrijgelaten uit voorarrest - zou de liquidatie hebben voorbereid. De later opgepakte Caloh Wagoh-kopstuken Greg R. (70) en Delano ’Keylow’ R. (48) worden gezien als opdrachtgevers.</p><p>Justitie wilde de moord op Wessels (30) aanvankelijk onderbrengen in het bij de rechtbank Den Haag lopende onderzoek naar de beide kopstukken van Caloh Wagoh, om zo geen aparte strafzaken over dezelfde moord te hoeven voeren. Toen bleek dat dit wettelijk niet kon omdat de zaak tegen de drie uitvoerders bij de rechtbank in Utrecht al langere tijd liep, werd besloten het Haagse onderzoek bij de zaak-Wessels te voegen.</p><p>Van Tony de G. werd eind november bekend dat hij in ruil voor een kroongetuigendeal uit de school was geklapt bij justitie. Dat gebeurde slechts dagen voordat de rechtbank de moord inhoudelijk zou behandelen. Hij zou de kopstukken van Caloh Wagoh hebben genoemd als opdrachtgevers en heeft het Openbaar Ministerie (OM) inmiddels informatie verschaft over tenminste twee liquidaties.</p><p>In de zaak-Wessels heeft De G. zijn eigen rol bekend en Howard K. aangewezen als schutter. De aanklager noemde zijn verklaringen maandag stevig en stelde dat K. „daar tot nu toe niets tegenover zet.” Hij zei te verwachten dat de eerste verklaringen van de kroongetuige over de moord op Wessels „in de komende weken” beschikbaar komen voor de rechtbank en de andere verdachten.</p>
