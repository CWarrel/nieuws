---
layout: post
title: "Kamer ontdaan door Chinese spionage: we worden leeggeroofd"
date: Thu, 11 Apr 2019 11:13:15 +0200
category: politiek
externe_link: "https://nos.nl/l/2279956"
feature_image: "https://nos.nl/data/image/2019/04/11/542856/1008x567.jpg"
---

<p>Vrijwel de gehele Tweede Kamer wil snel betere bescherming voor bedrijven. Aanleiding is het bericht dat Chinezen achter een van de grootste bedrijfsspionagezaken ooit in Nederland zaten bij chipmachinefabrikant ASML.</p>
<p>De gestolen kennis werd in razend tempo verwerkt bij de Chinese concurrent XTAL, die een jaar later al grote klanten wegkaapte bij ASML. Een van die klanten is elektronicagigant Samsung. De Kamer wil zo snel mogelijk een debat met het kabinet.</p>
<p>ASML spreekt zelf tegen dat het om een nationaal complot gaat waarbij de Chinese overheid betrokken zou zijn.</p>
<p>"Als we niet opletten worden we leeggeroofd. China heeft geen enkel respect voor het intellectueel eigendom van westerse hightechbedrijven en maakt zich schuldig aan staatsgeleide diefstal", zegt VVD-Kamerlid Van Haga.</p>
<p>D66-Kamerlid Sjoerdsma: "De AIVD waarschuwt al jaren voor Chinese spionage. En terecht, blijkt maar weer eens. We zullen als EU harder moeten optreden om hier iets aan te doen." Zijn fractiegenoot Verhoeven: "Terwijl Amerikaanse bedrijven en de Chinese overheid bezig zijn met een technologische wapenwedloop heeft Europa het nakijken."</p>
<p>Betere bescherming heeft volgens de Kamer nu de hoogste prioriteit. GroenLinks wil een debat. "Minister Wiebes moet zorgen voor een meer pro-actieve aanpak", zegt GroenLinks-Kamerlid Van der Lee. </p>
<p>De PVV heeft ook vragen aan het kabinet. "Wat is de herkomst van de spionnen? Hoe kwamen ze bij ASML terecht? Wat was hun beloning? Zijn ze strafrechtelijk vervolgd?", vraagt Kamerlid De Roon zich af.</p>
<h2>'China strategie'</h2>
<p>Het kabinet werkt aan een "China strategie" die meer duidelijkheid moet geven over hoe om te gaan met China. Chinese en Nederlandse bedrijven investeren over en weer, maar de AIVD waarschuwt al langer voor Chinese spionage. Staatssecretaris Keijzer (CDA) zei eerder deze week dat het "ingewikkeld" is en dat het kabinet ermee worstelt. De strategie zou volgende maand naar buiten moeten komen.</p>
<p>Dan moet ook duidelijk worden of het Chinese Huawei in Nederland het 5G-netwerk mag bouwen. Uitstel is niet echt een optie, want voor de zomer wil Keijzer beginnen met de veiling van de 5G-frequenties, de snellere opvolger van 4G.</p>
