---
layout: post
title: "Facebook verwacht miljardenboete vanwege privacyschendingen"
date: Thu, 25 Apr 2019 00:55:14 +0200
categories: 
- financieel 
- economie 
externe_link: "https://nos.nl/l/2281948"
feature_image: "https://nos.nl/data/image/2019/03/31/540411/1008x567.jpg"
---

<p>Facebook rekent op een boete van tussen de 3 en 5 miljard dollar van de Amerikaanse toezichthouder FTC (Federal Trade Commission) vanwege privacyschendingen. Dat heeft het bedrijf bekendgemaakt bij de presentatie van de kwartaalcijfers.</p>
<p>Het platform vertelt niet bij welke zaak of zaken het de fout in is gegaan. Facebook wilde alleen zeggen dat de FTC onderzoek doet naar het platform en "de manier waarop we werken met gebruikersdata". Naar alle waarschijnlijkheid speelt het dataschandaal rond Cambridge Analytica een grote rol, waarbij gegevens van 87 miljoen Facebookgebruikers zonder toestemming in handen waren gekomen van dat bedrijf.</p>
<h2>Onderhandelingen nog niet klaar</h2>
<p>Facebook zegt dat er nog met de toezichthouder wordt onderhandeld over de boete. "De zaak is nog niet klaar en er kunnen geen garanties worden gegeven over wanneer en onder wat voor voorwaarden er een akkoord komt."</p>
<p>Het bedrijf heeft, vooruitlopend op de uitkomsten van het onderzoek, alvast 3 miljard dollar gereserveerd. Facebook heeft in totaal ruim 45 miljard dollar in kas. De kans bestaat dat het platform daarnaast veranderingen van de FTC zal moeten doorvoeren, die wellicht een langduriger impact zullen hebben op de bedrijfsvoering.</p>
<p>De toezichthouder onderzoekt sinds vorig jaar of Facebook een afspraak met de instantie uit 2011 heeft geschonden. Het bedrijf beloofde toen na een reeks misstappen om maatregelen te nemen ter bescherming van de privacy van gebruikers.</p>
<p>Het onderzoek van de FTC begon nadat gegevens van 87 miljoen Facebookgebruikers zonder hun toestemming in handen waren gekomen van Cambridge Analytica, een databedrijf dat voor het campagneteam van president Trump werkte. Door dit schandaal te laten gebeuren, zou Facebook zijn belofte aan de toezichthouder hebben gebroken.</p>
<p>De onderhandelingen over de boete - en zeker over de hoogte ervan - wijzen erop dat ook de FTC tot die conclusie is gekomen. Of de toezichthouder ook een boete oplegt voor de hack van afgelopen najaar bij Facebook, is onduidelijk.</p>
<h2>Grootste FTC-boete ooit</h2>
<p>Als het bedrag inderdaad zo hoog uitvalt zou het verreweg de grootste boete ooit zijn die de Amerikaanse toezichthouder oplegt aan een techbedrijf, schrijft The Washington Post. Google betaalde een paar jaar geleden 22,5 miljoen dollar. In Europa zijn boetes voor misdragingen in deze orde van grootte normaler.</p>
<p>De verwachte boete voor Facebook is dus fors, maar het bedrijf groeit ondertussen door en dus is het in feite een kortlopende kostenpost. De omzet van het bedrijf steeg het afgelopen kwartaal met ruim 25 procent naar 15 miljard dollar. Ook het aantal actieve gebruikers stijgt nog steeds. In totaal gebruiken 2,7 miljard mensen elke maand wereldwijd Facebook of Messenger, Instagram of WhatsApp, diensten die ook in handen van het platform zijn.</p>
