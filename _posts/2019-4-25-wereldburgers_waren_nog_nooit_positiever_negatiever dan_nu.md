---
layout: post
title: "Wereldburgers waren nog nooit positiever_negatiever dan nu"
date: Thu, 25 Apr 2019 22:14:46 +0200
category: buitenland
externe_link: "http://feeds.nos.nl/~r/nosnieuwsbuitenland/~3/e304AFJRwhg/2282073"
feature_image: "https://nos.nl/data/image/2019/04/25/546048/1008x567.jpg"
---

<p>Heb je gisteren gelachen? Was je boos? Heb je iets nieuws geleerd? Heb je fysiek pijn gehad? Het zijn vragen die opiniepeiler Gallup elk jaar stelt aan tienduizenden wereldburgers. Uit het jaarlijkse rapport van het bedrijf blijkt dat we nooit bozer en negatiever waren dan in 2018 - maar ook nooit blijer en tevredener.</p>
<p>Voor de vierde keer sinds Gallup de peiling in 2006 begon kwam de wereldwijde Positieve Ervaring Index gemiddeld uit op 71 voor de ruim 150.000 ondervraagden in meer dan 140 landen. Wereldwijd koploper zijn Paraguay en Panama (85), van de top-10 is slechts één land niet Latijns-Amerikaans, Indonesië op plek zes.</p>
<p>Dat er veel Zuid- en Midden-Amerikaanse landen bovenaan eindigden, komt door de levensinstelling van hun bewoners. "In die cultuur richt men zich vooral op de positieve dingen in het leven", legt het rapport uit. "De mensen hebben misschien niet het beste leven, maar ze lachen en genieten als niemand anders ter wereld."</p>
<p>Het door oorlog verscheurde Afghanistan geldt als het minst positieve land ter wereld met een indexcijfer van slechts 43. Het land eindigde vorig jaar ook als laatste, en leverde dit keer nog meer punten in. Zo gaf slechts een op de drie ondervraagden aan de dag ervoor gelachen te hebben.</p>
<p>De wereldwijde Negatieve Ervaring Index, waarin vragen over onaangename ervaringen worden opgeteld, komt gemiddeld genomen uit op 30, net als het recordjaar 2017. Sinds de eerste peiling twaalf jaar geleden stijgt deze index gestaag.</p>
<p>Het land met de meeste negatieve ervaringen is Tsjaad (54), geteisterd door religieus geweld, armoede en voedseltekorten. Een op de zeven vertelde moeite te hebben gehad om aan eten te komen, twee derde gaf aan zich zorgen te maken en evenzoveel zei pijn te lijden.</p>
<p>Overigens waren de landen die voorgaande jaren bovenaan de treurlijst stonden, Zuid-Sudan en de Centraal-Afrikaanse Republiek, dit jaar niet gepeild, omdat het er te gevaarlijk was.</p>
<p>Dat de minst positieve landen niet overeenkomen met de meest negatieve landen komt volgens Gallup doordat er apart naar aangename en vervelende ervaringen wordt gevraagd. "Stel we kijken naar twee vrouwen, een met en een zonder kind. Welke heeft dan meer stress? Die met kind. Maar als je vraagt wie zijn leven een beter cijfers geeft, dan is dat ook de vrouw met het kind."</p><img src="http://feeds.feedburner.com/~r/nosnieuwsbuitenland/~4/e304AFJRwhg" height="1" width="1" alt=""/>
