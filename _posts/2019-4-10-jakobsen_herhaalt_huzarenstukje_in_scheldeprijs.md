---
layout: post
title: "Jakobsen herhaalt huzarenstukje in Scheldeprijs"
date: Wed, 10 Apr 2019 17:25:43 +0200
category: sport
externe_link: "https://nos.nl/l/2279872"
feature_image: "https://nos.nl/data/image/2019/04/10/542725/1008x567.jpg"
---

<p>Fabio Jakobsen heeft net als in 2018 de Scheldeprijs gewonnen. De Nederlander van Deceuninck-QuickStep won in de 202 kilometer lange 107de editie de massasprint met opvallend gemak. De Duitser Max Walscheid van Team Sunweb eindigde op gepaste afstand als tweede.</p>
<p>Vanaf de start in Terneuzen was het al bal, vanwege de wind. Door waaiervorming ontstonden er breuken, maar telkens weer slaagden plukjes weggewaaide renners erin terug te komen. En dus werd de zege in Schoten voor het veertiende opeenvolgende jaar beslist in een massasprint.</p>
<p>Vijfvoudig winnaar Marcel Kittel was daar na een val in de slotfase al niet meer bij. Edvald Boasson Hagen viel wel aan met nog dertien kilometer voor de wielen en hield het tien kilometer lang vol. Maar toen hij eenmaal werd gegrepen, barstte het sprintersgeweld los.</p>
<p>Jakobsen was na afloop zijn teamgenoten dankbaar. "Ik ben ongeveer 80 kilometer voor de finish gevallen. Ik moest daardoor van fiets verwisselen. De andere jongens zeiden dat ik rustig moest blijven. Ze hebben mij teruggebracht naar de groep. Gelukkig kwam kort voor het einde alles samen. Prachtig dat ik het kon afmaken."</p>
