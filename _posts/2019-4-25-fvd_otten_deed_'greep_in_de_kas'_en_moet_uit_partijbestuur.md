---
layout: post
title: "FvD: Otten deed 'greep in de kas' en moet uit partijbestuur"
date: Thu, 25 Apr 2019 16:57:35 +0200
category: politiek
externe_link: "https://nos.nl/l/2282028"
feature_image: "https://nos.nl/data/image/2019/04/25/545988/1008x567.jpg"
---

<p>Forum voor Democratie doet een openlijke oproep aan medeoprichter Henk Otten om uit het partijbestuur te stappen. De partij vindt dat Otten "een greep in de kas" heeft gedaan door zichzelf een bedrag van 30.250 euro uit te keren.</p>
<p>Er is sprake van een "ernstige vertrouwensbreuk", zo staat in een persbericht op de website van de partij. "Vasthouden aan een plek binnen het bestuur waarin het vertrouwen is opgezegd, is een doodlopende weg."</p>
<p>De afgelopen dagen is het hoog opgelopen conflict tussen partijleider Baudet en zijn voormalige rechterhand steeds openlijker naar buiten gekomen. Zaterdag uitte Otten harde kritiek op de in zijn ogen te rechtse koers van Baudet. De dagen erna moest Otten eerst vertrekken als penningmeester en de dag erop als medewerker in de Tweede Kamer.</p>
<p>Tegenover NRC bevestigt Otten de betaling en zegt hij dat het gaat om een "vergoeding voor bovenmatige uren" die hij heeft gemaakt voor onder meer de fondsenwerving van Forum voor Democratie en voor ledenwerving.</p>
<p>Hij noemt de betaling zelf een "slordige omgang met de interne governance" en heeft het bedrag dan ook meteen terugbetaald zonder erover te discussiÃ«ren. Wel vindt hij nog steeds, dat hij er recht op heeft, schrijft de NRC. Otten heeft nog niet gereageerd op vragen van de NOS hierover.</p>
<h2>Zonder toestemming</h2>
<p>Penningmeester Otten heeft volgens het partijbestuur niet alleen op zijn eigen rekening geld gestort, maar ook op die van anderen. Volgens de partij is dit zonder medeweten van het partijbestuur gebeurd. Na interne discussie is het bedrag wel teruggestort. Het is "staand beleid" dat bestuursleden van Forum voor Democratie geen geld ontvangen voor hun werkzaamheden.</p>
<p>Bij de partij wordt gesproken over een "vergrijp". FvD zegt het te betreuren dat Otten "in de pers doet alsof er sprake is van een politieke richtingenstrijd binnen de partij, om zo de aandacht af te leiden." Baudet en Kamerlid Hiddema hebben de afgelopen dagen juist ontkend dat er sprake is van een richtingenstrijd.</p>
<p>Hiddema reageerde vanmiddag voor de camera's op het conflict met Otten, waar NRC eind van de middag als eerste over publiceerde. "We moeten hem laten inzien dat hij de partij in de weg staat." Baudet was vandaag wegens een voedselvergiftiging niet in de Tweede Kamer.</p>
<h2>Reputatieschade</h2>
<p>Hiddema zegt over de betaling van Otten: "Het is geen fraude en hij heeft het niet met slechte bedoelingen gedaan". Volgens hem valt de betaling juist niet als 'greep in de kas' te betitelen. Het bestuur had het liever stil gehouden om "reputatieschade" te voorkomen.</p>
<p>Otten is beoogd fractievoorzitter van Forum in de Eerste Kamer. Als hij daarin wordt gekozen zou hij vanaf eind mei de grootste fractie met mogelijk dertien zetels gaan leiden. Op de vraag of Otten nog wel fractievoorzitter kan worden, antwoordt Hiddema dat die zich "misschien achter de oren krabt hoe hij verder kan functioneren en zich verdienstelijk kan maken voor de partij."</p>
<p>Als Otten zelf vindt dat hij kan functioneren als senator, zal Hiddema niet zeggen dat dat niet mogelijk moet zijn. Otten kan niet gedwongen worden af te zien van zijn zetel in de Eerste Kamer.</p>
