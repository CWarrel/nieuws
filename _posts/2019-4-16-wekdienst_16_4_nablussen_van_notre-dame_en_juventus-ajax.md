---
layout: post
title: "Wekdienst 16_4: nablussen van Notre-Dame en Juventus-Ajax"
date: Tue, 16 Apr 2019 07:01:05 +0200
category: nieuws
externe_link: "https://nos.nl/l/2280672"
feature_image: "https://nos.nl/data/image/2019/04/16/543983/1008x567.jpg"
---

<p>Goedemorgen! In Amsterdam staat vandaag een man terecht die twee 15-jarige jongens zou hebben aangezet tot het plegen van een aanslag. En in Parijs is de brandweer druk met nablussen en koelen van de door brand getroffen Notre-Dame.</p>
<p>De dag begint zonnig, vanuit het zuiden neemt in de loop van de dag de bewolking toe. Lokaal kan er een bui vallen. Het wordt vanmiddag 14 tot 18 graden. Morgen is het nog wisselvallig, daarna wordt het zonniger en warmer.</p>
<p>Ga je op pad? Hier vind je het overzicht van de werkzaamheden en files en de situatie op het spoor.</p>
<h2>Wat kun je vandaag verwachten?</h2>
<p> In Amsterdam staat een man terecht die wordt verdacht van het verspreiden van jihadistische propaganda. Hij zou twee 15-jarige jongens hebben aangezet tot het plegen van een aanslag. Het Europees Parlement stemt over een verbod op pulsvisserij. Veel Nederlandse vissers gebruiken die techniek. Zij gaan naar Straatsburg om tegen het dreigende verbod te protesteren. De Hoge Raad doet uitspraak in de zaak-Heringa, over hulp bij zelfdoding. Albert Heringa hielp zijn 99-jarige stiefmoeder op haar verzoek om een einde aan haar leven te maken. Heringa werd eerder veroordeeld tot een voorwaardelijke gevangenisstraf. Het Van Gogh Museum presenteert de in 2002 gestolen werken 'Zeegezicht bij Scheveningen' en 'Het uitgaan de Hervormde Kerk te Nuenen'. Ze kwamen in 2017 weer in bezit van het museum en zijn nu gerestaureerd. Haalt Ajax de halve finales van de Champions League? Vanavond om 21.00 uur spelen de Amsterdammers in Turijn tegen Juventus. Volg de wedstrijd in ons liveblog. </p>
<h2>Wat heb je gemist?</h2>
<p>De brand in de Notre-Dame in Parijs is onder controle. Dat zei een woordvoerder van de brandweer vannacht. Na acht uur blussen is het vuur gedeeltelijk gedoofd. De komende uren is de brandweer aan het nablussen en wordt de structuur van de Notre-Dame zoveel mogelijk gekoeld. Enkele belangrijke kunststukken zijn in ieder geval gespaard gebleven. Het gaat onder meer om drie relikwieën van Christus: de doornenkroon, een stuk van het kruis en een spijker van de kruisiging. President Macron heeft een internationale inzamelingsactie aangekondigd om het herbouwen van de Notre-Dame te financieren.</p>
<h2>Ander nieuws uit de nacht:</h2>
<p>Het Amerikaanse ministerie van Justitie gaat het rapport van speciaal aanklager Mueller over Russische inmenging in de presidentsverkiezingen donderdag deels openbaar maken. Dat zei een woordvoerder van minister Barr tegen Amerikaanse media.Zeker 52 mensen zijn gearresteerd bij een groot klimaatprotest in Londen. De klimaatactivisten voeren actie onder de naam Extinction Rebellion, opstand tegen uitsterven. Ze eisen dat de overheid "de waarheid over klimaatverandering" vertelt en willen dat de CO2-uitstoot in 2025 tot nul is gereduceerd.De hitserie Game of Thrones blijft maar records breken. Al 17,4 miljoen mensen keken in Amerika via betaalzender HBO naar de eerste aflevering van het achtste en laatste seizoen.</p>
<h2>En dan nog even dit:</h2>
<p>Asperges komen massaal de grond uit na de warme weken in februari. Volgens telers ligt het huidige aspergeseizoen twee à drie weken voor op vorig jaar. Dat betekent lagere prijzen voor de boeren, maar de consument merkt daar nog weinig van - supermarkten werken vaak met vaste prijzen voor een heel seizoen.</p>
<p>Een overschot aan asperges wordt overigens ook in de hand gewerkt door een sector die enorm groeit, blijkt uit cijfers van het CBS. Iedereen lijkt zich te storten op het witte goud. Het oppervlak waarop asperges wordt verbouwd, groeide tussen 2007 en 2017 met maar liefst 61 procent: van 2065 hectare naar 3322 hectare.</p>
<p>Fijne dag!</p>
