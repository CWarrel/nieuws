---
layout: post
title: "'Dodental aanslagen Sri Lanka stijgt naar 290'"
date: Mon, 22 Apr 2019 05:13:54 +0200
category: nieuws
externe_link: "https://nos.nl/l/2281519"
---

<p>Het dodental van de aanslagen in Sri Lanka is opgelopen naar 290. Dat heeft een politiewoordvoerder in de hoofdstad Colombo gezegd, volgens het Britse persbureau Reuters. Wie er achter de aanslagen zit, is onduidelijk. De verantwoordelijkheid is nog niet opgeëist.</p>
<p>De politie heeft inmiddels 13 mensen aangehouden, maar er is verder niets over de verdachten bekend. De kranten in Sri Lanka spreken van een zwarte dag. </p>
<p>Onder de doden van de serie aanslagen zijn ook buitenlanders, onder wie een Nederlandse. Ook zijn er slachtoffers uit onder meer Japan, Denemarken, Groot-Brittannië en Turkije. Bij de aanslagen vielen honderden gewonden, volgens de politie zo'n 500. </p>
<p>In het onderzoek naar de aanslagen wordt ook meegenomen of er adequaat is gehandeld door de inlichtingen- en veiligheidsdiensten. De premier van Sri Lanka zei gisteren dat er aanwijzingen waren dat er een aanslag op handen was.</p>
<p>President Maithripala Sirisena zou voor later vandaag een bijeenkomst van de nationale veiligheidsraad hebben belegd. </p>
