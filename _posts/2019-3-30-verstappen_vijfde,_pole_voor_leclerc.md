---
layout: post
title: "Verstappen vijfde, pole voor Leclerc"
date: Sat, 30 Mar 2019 17:04:59 +0100
categories: 
- sport 
- autosport 
externe_link: "https://www.telegraaf.nl/sport/3370609/verstappen-vijfde-pole-voor-leclerc"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/046c4c0e-5383-11e9-98c7-02c309bc01c1.jpg"
---

<p class="intro">Max Verstappen begint de Grand Prix van Bahrein zondag vanaf de vijfde startpositie.</p> <p>Charles Leclerc verzekerde zich zaterdagmiddag van poleposition, met Sebastian Vettel naast hem op plaats 2. Het is de eerste poleposition in zijn loopbaan voor Leclerc, die en passant ook nog even een baanrecord op zijn naam schreef: 1.27,866. Stalgenoot Vettel noteerde een tijd van 1.28,160. Eerder op de dag had Verstappen de achtste tijd geklokt in de derde vrije training.</p><p>Bijrol</p><p>Verstappen liet zich tijdens het laatste deel van de kwalificaties pas in de slotfase zien en had maar één ronde om een tijd neer te zetten. Hij was met 1.28,752 slechts 0,005 sneller dan Kevin Magnussen van Haas. In het eerste en tweede deel van de kwalificaties vervulde Verstappen een bijrol.</p><p>Verstappen verwachtte na de tweede vrije training al dat hij niet mee zou kunnen doen om de pole. Zijn RB15 is over één ronde gezien niet snel genoeg om mee te doen over de voorste plekken. De race pace leek echter dik in orde en dus mag de Nederlander goede hoop koesteren dat hij zondag wat moois kan laten zien.</p><p>„Ik ben blij dat ik nog als vijfde start, want het had zomaar slechter gekund”, zei Verstappen na de kwalificaties bij Ziggo Sport. „Het hele weekend had ik wel iets en het kwam er gewoon niet uit. Ik ben niet tevreden, maar op deze banden gaat het nooit echt goed.”</p><p>Pierre Gasly, de nieuwe teamgenoot van Verstappen bij Red Bull Racing, werd uitgeschakeld in Q2. Dat lot was ook Verstappens voormalig ploegmaat - Daniel Ricciardo - beschoren. Naast dat duo overleefden ook Alexander Albon, Sergio Perez en Daniil Kvyat de tweede kwalificatie niet. Gasly start zondag als dertiende.</p><p>Kunstlicht</p><p>Eerder werden Robert Kubica, Lance Stroll, George Russell, Antonio Giovinazzi en (verrassend) Nico Hulkenberg al geëlimineerd. De race is zondag om 17.10 uur. Op dat tijdstip schemert het al in Bahrein en gaat het kunstlicht aan. Vettel won de afgelopen twee jaar in het woestijnkoninkrijk. Verstappen viel vorig jaar al vroeg uit na een clash met Hamilton.</p><p>Verslaggever Lars van Soest was zaterdagmiddag ter plekke en twitterde live mee tijdens de kwalificatie. Bekijk hier het verloop van de race via zijn tweets.</p>
