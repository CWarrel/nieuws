---
layout: post
title: "Thaise rechtbank ontbindt partij die prinses voordroeg als kandidaat-premier"
date: Thu, 07 Mar 2019 11:12:26 +0100
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/0DtcEAusa_0/2274868"
feature_image: "https://nos.nl/data/image/2019/03/07/535298/1008x567.jpg"
---

<p>De Thaise oppositiepartij Thai Raksa Chart, die begin februari prinses Ubolratana naar voren schoof als kandidaat-premier, moet worden ontbonden. Het constitutionele hof bepaalde ook dat bestuursleden van de partij tien jaar lang niet politiek actief mogen zijn.</p>
<p>Volgens het hof heeft de partij, die nauwe banden heeft met de voormalige premier Thaksin Shinawatra, zich tegen de constitutionele monarchie en de grondwet gekeerd door de prinses als kandidaat naar voren te schuiven.</p>
<p>De kandidatuur van prinses Ubolratana leidde vorige maand tot opschudding. Haar broer, koning Maha Vajiralongkorn, noemde de politieke ambities van Ubolratana ongepast en ongrondwettelijk. Het Thaise koningshuis staat van oudsher boven de partijen.</p>
<h2>Aangetast</h2>
<p>"Het hof heeft letterlijk gezegd dat de monarchie is aangetast met het naar voren schuiven van de prinses als kandidaat-premier", zegt correspondent Michel Maas. "Want leden van het koningshuis horen boven de politiek te staan. Door de prinses in de politiek te betrekken, hebben ze het koningshuis beschadigd", zegt het hof.</p>
<p>Leden van Thai Raksa Chart hebben verdrietig op nieuws gereageerd, zegt Maas. "Aanhangers waren echt in tranen, leiders waren sprakeloos omdat ze niet alleen hun partij kwijt zijn maar zich ook tien jaar lang niet met politiek mogen inlaten. Dat vinden ze veel te zwaar en volkomen onterecht."</p>
<p>De prinses zelf, die op dit moment in Berlijn is voor een promotiecampagne voor Thailand, heeft op Instagram gezet dat ze het een heel verdrietig en deprimerend verhaal vindt.</p>
<h2>In het water</h2>
<p>Door de ontbinding van Thai Raksa Chart valt het masterplan dat daarachter zat helemaal in het water, zegt Maas. "De partij was loyaal aan oud-premier Thaksin, die in het buitenland zit en de hele tijd probeert terug te komen. Hij heeft al een hele grote partij in Thailand, maar had bedacht nog een aantal partijen naar voren te schuiven om meer kans te hebben op zetels."</p>
<p>Om daarbij een prinses in te zetten was volgens Maas een meesterlijk idee. "De Thai zij zo koningsgezind dat ze ongetwijfeld op haar of haar partij zouden hebben gestemd."</p>
<p>Thai Raksa Chart zou meedoen in de helft van alle districten en 108 kandidaten naar voren schuiven. "Daarvoor komt nu niets in de plaats", zegt Maas. "Dus moet Thaksin alle hoop vestigen op zijn oude partij en proberen zo alsnog zoveel mogelijk zetels in de wacht te slepen."</p><img src="http://feeds.feedburner.com/~r/nosnieuwskoningshuis/~4/0DtcEAusa_0" height="1" width="1" alt=""/>
