---
layout: post
title: "PewDiePie wil niet meer dat je oproept om op hem te abonneren na aanslagen"
date: Mon, 29 Apr 2019 14:04:19 +0200
category: cultuur
externe_link: "https://nos.nl/l/2282554"
feature_image: "https://nos.nl/data/image/2019/04/29/546794/1008x567.jpg"
---

<p>Youtuber Felix Kjellberg, beter bekend als PewDiePie, heeft zijn volgers gevraagd om te stoppen met de 'subscribe to PewDiePie'-meme. Na de aanslag in Christchurch vorige maand en in Californië afgelopen weekend heeft die oproep volgens hem een negatieve associatie gekregen.</p>
<p>'Subscribe to PewDiePie' werd het afgelopen jaar vaak gebruikt om de Zweedse youtuber te steunen. Hij had jarenlang het grootste kanaal op het platform, maar werd het afgelopen jaar snel ingehaald door T-Series, het kanaal van India's grootste muziek- en filmproductiemaatschappij.</p>
<p>Binnen de community ontstond er veel steun voor een van de populairste individuele makers tegenover een groot bedrijf. 'Subscribe to PewDiePie' werd op veel plaatsen geroepen en zijn kanaal groeide daardoor flink. De afgelopen maanden ontstond daardoor een race tussen de twee grote kanalen. Inmiddels is T-Series uitgelopen op PewDiePie.</p>
<p>"Het begon als een manier om mij als het kanaal met de meeste abonnees te houden", zegt de Zweed over de campagne in de nieuwste video op zijn kanaal. "Mensen deden positieve en leuke dingen om dat zo te houden. Maar wat ik geleerd heb en anderen hopelijk ook begrijpen: als er 90 miljoen mensen ergens enthousiast over zijn, zitten er ook altijd wel een paar idioten tussen."</p>
<p>Hij zag dat voor het eerst toen iemand de subscribe-tekst met verf op een Tweede Wereldoorlog-monument in New York spoot. "Ik zag dat het is weggehaald en ik heb toen geld gedoneerd aan het park. Ik hoopte dat het daarbij zou blijven. Ik hoopte dat die hatelijke dingen de positieve dingen niet zouden overschaduwen."</p>
<p>Maar toen gebeurde er iets dat hij niet zag aankomen. De man die de aanslag op twee moskeeën in Nieuw-Zeeland pleegde riep tijdens zijn livestream 'subscribe to PewDiePie' voordat hij vijftig mensen doodde. Ook bij de aanslag op de synagoge in Californië afgelopen weekend refereerde de dader aan de Zweedse youtuber.</p>
<p>"Dat mijn naam in verband wordt gebracht met zoiets verachtelijks heeft mij meer beïnvloed dan ik heb laten zien. Ik wilde hier eerder nog niet over praten", zegt hij nu. "Ik wilde de terrorist geen aandacht geven en ik wilde niet dat de aanslag om mij draaide." In de video zegt hij dat hij de haat niet wilde laten winnen. "Maar het is nu duidelijk voor me dat 'subscribe to PewDiePie' toen had moeten stoppen."</p>
