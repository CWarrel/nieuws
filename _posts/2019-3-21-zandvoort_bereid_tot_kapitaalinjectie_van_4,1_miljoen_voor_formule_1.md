---
layout: post
title: "Zandvoort bereid tot kapitaalinjectie van 4,1 miljoen voor Formule 1"
date: Thu, 21 Mar 2019 12:10:15 +0100
categories: 
- sport 
- autosport 
externe_link: "https://nos.nl/l/2277006"
feature_image: "https://nos.nl/data/image/2018/11/02/510362/1008x567.jpg"
---

<p>De gemeente Zandvoort is bereid om 4,1 miljoen euro te investeren in de terugkeer van de Formule 1 in Nederland. Op dinsdag 26 maart wordt tijdens een raadsvergadering een besluit genomen over de voorgenomen kapitaalinjectie.</p>
<p>Het bedrag is gereserveerd voor de periode tussen 2019 en 2022 en bestemd voor de verbetering van de infrastructuur rond het circuit, het stimuleren van zogenoemde 'side events' en de aanstelling van extra ambtenaren.</p>
<p>De Formula One Groep (FOM), de overkoepelende organisatie die de F1-licenties van de grand prixs beheert, verlangt naar verluidt een bedrag van 20 miljoen euro om voor Circuit Zandvoort het licht op groen te zetten en zo de Formule 1 weer te laten terugkeren naar Nederland.</p>
<p>De gemeente benadrukt dat de kapitaalinjectie hier niet voor bedoeld is. "Het is de bedoeling dat de investeringen naar de samenleving gaan. Wij zullen niet aan de Formule 1 betalen om de grand prix terug naar Nederland te halen", vertelt wethouder Ellen Verheij tegen de NOS.</p>
<h2>Vol vertrouwen</h2>
<p>Verheij is vol vertrouwen dat de investeringen volgende week dinsdag worden goedgekeurd in de raadsvergadering. "Vorig jaar was er al veel draagvlak, toen mij werd gevraagd om het financiële verhaal in kaart te brengen."</p>
<p>De wethouder hoopt dat het financiële voornemen van Zandvoort ook de andere overheden, zoals de provincie Noord-Holland en het Rijk, alsnog over de streep trekt. Zij weigeren tot nu toe om extra financiële middelen beschikbaar te stellen.</p>
<h2>Opbrengsten</h2>
<p>De gemeente denkt de investeringen onder meer terug te verdienen door de toeristenbelasting te verhogen van 2,50 euro naar 3 euro per overnachting.</p>
<p>Daarnaast becijferde onderzoeksbureau Decisio, in opdracht van de gemeente, dat een terugkeer van een grand prix naar Nederland tientallen miljoenen euro's oplevert en niet alleen voor Zandvoort (28 miljoen). Ook de Metropoolregio Amsterdam (40 miljoen, provincie Noord-Holland en Flevoland) en Nederland (26 miljoen) profiteren.</p>
<p>Het circuit van Zandvoort is momenteel in onderhandeling met de FOM over een terugkeer van de race naar Nederland. Op 31 maart verloopt voor Zandvoort de deadline om de begroting rond te krijgen.</p>
