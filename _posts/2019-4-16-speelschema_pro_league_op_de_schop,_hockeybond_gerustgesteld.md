---
layout: post
title: "Speelschema Pro League op de schop, hockeybond gerustgesteld"
date: Tue, 16 Apr 2019 14:47:56 +0200
category: sport
externe_link: "https://nos.nl/l/2280733"
feature_image: "https://nos.nl/data/image/2019/04/16/544092/1008x567.jpg"
---

<p>Tot tevredenheid van de Nederlandse hockeybond gaat het speelschema van de Pro League op de schop. Nationale teams hoeven hierdoor een stuk minder te reizen.</p>
<p>"Wij lobbyden al langere tijd voor een aanpassing van het schema om ervoor te kunnen zorgen dat de belasting voor de spelers lager zou worden", zegt directeur Erik Gerritsen van de KNHB, initiatiefnemer van het plan om het aantal reizen flink terug te dringen. Een nieuwe speelkalender is er overigens nog niet.</p>
<p>Afgelopen winter reisden zowel de Nederlandse mannen als de vrouwen, tienduizenden kilometers om de wedstrijden in de Pro League te kunnen spelen. </p>
<p>Na afloop van het gewonnen Pro League-duel met Spanje (4-0), afgelopen zaterdag, spraken technisch directeur Jeroen Bijl, bondscoach Max Caldas en international Billy Bakker al hun zorgen uit over het drukke schema.</p>
<p>Het belangrijkste dat verandert is dat er geen losse uit- en een thuiswedstrijd meer wordt gepeeld, maar dat landen elkaar per jaargang nu twee keer achter elkaar treffen, óf thuis óf uit. </p>
<p>Een andere wijziging is dat India vanaf 2020 de plek van het geschorste Pakistan inneemt in het mannentoernooi. "Ik ben blij dat ze erbij komen. India bezet de vijfde plaats op de wereldranglijst, is een land met een fantastische hockeyhistorie en enthousiast publiek", aldus Gerritsen.</p>
<p>Voor aanvang van de Pro League was al duidelijk dat Pakistan niet mee zou doen dit jaar. Wegens "niet te vermijden omstandigheden" kon de nationale ploeg de eerste drie duels (met Argentinië, Australië en Nieuw-Zeeland) niet spelen. De FIH, de internationale hockeybond, besloot daarop Pakistan uit de competitie te halen om competitievervalsing te voorkomen.</p>
<p>De Pro League wordt dit jaar voor het eerst gehouden, als opvolger van de Champions Trophy en de Hockey World League. De finaleronde wordt dit jaar van 27 tot en met 30 juni in het Amsterdamse Wagenerstadion gespeeld.</p>
