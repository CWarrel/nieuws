---
layout: post
title: "Paasvuren in gevaar door warme weer"
date: Mon, 15 Apr 2019 16:43:59 +0200
category: binnenland
externe_link: "https://www.telegraaf.nl/nieuws/3448154/paasvuren-in-gevaar-door-warme-weer"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/040fb90a-5f8e-11e9-ac91-02d2fb1aa1d7.jpg"
---

<p class="intro">Het mooie en droge weer dat wordt voorspeld is een bedreiging voor de traditionele paasvuren komend weekeinde. In het noorden en oosten van het land gaan normaal gesproken tientallen van dergelijke ’paasboakes’ in vlammen op, maar door de droogte kunnen vonken makkelijk zorgen voor een natuurbrand. De gemeente Oude IJsselstreek in de Achterhoek heeft maandag de paasvuren al afgelast.</p> <p>Voor Gelderland geldt sinds maandag een verhoogd risico op natuurbranden. De veiligheidsregio Noord- en Oost-Gelderland, die onder meer over de Veluwe en de Achterhoek gaat, waarschuwt dat er dan in principe een stookverbod geldt. Dan zou er dus ook geen paasvuur aangestoken kunnen worden. „Maar omdat elke lokale situatie anders is, nemen de gemeenten de beslissing.” Montferland en Doetinchem verbieden de paasvuren zeer waarschijnlijk ook.</p><p>Enkele plaatsen in de Achterhoek en Twente zijn gestopt met het paasvuur na de vonkenregen met de jaarwisseling in Scheveningen. Maar volgens andere paasvuurbouwers kan zoiets met een paasboake niet gebeuren, omdat die niet is gebouwd van pallets maar van veel vochtiger snoeihout. De provincie Gelderland heeft een meldpunt ingesteld voor mensen die last hebben van rook, stof en stank van paasvuren, die ook in de Duitse grensregio populair zijn.</p>
