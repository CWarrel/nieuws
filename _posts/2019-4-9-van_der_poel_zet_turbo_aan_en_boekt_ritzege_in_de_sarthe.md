---
layout: post
title: "Van der Poel zet turbo aan en boekt ritzege in de Sarthe"
date: Tue, 09 Apr 2019 16:12:48 +0200
categories: 
- sport 
- wielrennen 
externe_link: "https://nos.nl/l/2279698"
feature_image: "https://nos.nl/data/image/2019/04/09/542478/1008x567.jpg"
---

<p>Twee dagen na zijn even indrukwekkende als onfortuinlijke Ronde van Vlaanderen, die hij ondanks een val als vierde afsloot, heeft Mathieu van der Poel zijn vierde overwinning van het wegseizoen geboekt.</p>
<p>De 24-jarige alleskunner sprintte in de eerste etappe van de 67ste editie van de Omloop van de Sarthe op schitterende wijze naar de dagwinst. De Nederlander pakte daardoor ook meteen de leiderstrui.</p>
<p>In de rit van en naar La Châtaigneraie over 180 kilometer waren alle vluchtpogingen op 8 kilometer van de streep voorbij en maakte het peloton zich op voor de sprint.</p>
<p>Wanty-renner Boris Vallée leek de sprint te gaan winnen, maar in de laatste meters zette Van der Poel de turbo aan en stormde hij de Belg op imponerende wijze voorbij.</p>
<p>Van der Poel rijdt de Omloop van de Sarthe, een vierdaagse Franse rittenkoers, als voorbereiding op de Brabantse Pijl en de Amstel Gold Race. De Nederlander laat Parijs-Roubaix, komende zondag, aan zich voorbijgaan.</p>
