---
layout: post
title: "Verstappen: 'Heb 't geprobeerd, maar vierde plaats was maximaal'"
date: Sun, 14 Apr 2019 10:25:41 +0200
category: sport
externe_link: "https://nos.nl/l/2280392"
feature_image: "https://nos.nl/data/image/2019/04/14/543601/1008x567.jpg"
---

<p>Meer zat er niet in, was zijn conclusie. "De vierde plaats was maximaal", keek Max Verstappen in China terug op de 1.000ste grand prix in de Formule 1.</p>
<p>Verstappen had zondag een solide start. Hij behield zijn vijfde plaats en via een uitgekiende bandenstrategie werd hij aan het eind beloond met een plaatsje winst ten opzichte van de kwalificatie (vijfde).</p>
<p>Verstappen verschalkte in Shanghai Charles Leclerc van Ferrari. Een poging om Sebastian Vettel nog van de derde plaats te verdringen, mislukte. De Duitser sloeg een aanval van de Nederlander af.</p>
<h2>Te weinig snelheid</h2>
<p>"Ik heb het nog even geprobeerd", zei de Red Bull-coureur voor de camera van Ziggo. "Ik had hem bijna. Vettel had wat koudere banden, maar uiteindelijk misten we de snelheid. Ferrari was sneller. Gelukkig was Leclerc niet snel genoeg om in de slotfase nog aan te vallen."</p>
<p>Verstappen was meer dan tevreden met de teamprestatie. "We hadden er echt niet meer uit kunnen halen. Ik heb hard gepusht om bij te blijven bij de mannen voor mij. Ik had een goed gevecht met Vettel. Toen dat niet lukte, heb ik me gericht op het binnenhalen van de vierde plaats."</p>
<h2>Trots</h2>
<p>Hamilton was blij met zijn historische zege. "Om als nummer één en twee te eindigen in de duizendste race, voelt speciaal", zei de nieuwe WK-leider, die vijf jaar geleden ook de 900ste race won in Bahrein. "Ik heb het verschil gemaakt bij de start. Ik ben erg trots."</p>
<p>Vettel kon leven met zijn eerste podiumplaats in 2019. "Ik ben tevreden, maar het is niet het resultaat dat je wilt. Met Max had ik een mooi gevecht", zei de Duitser, die na de kwalificatie het verwijt van de Nederlander kreeg dat hij zich niet aan (ongeschreven) regels had gehouden.</p>
