---
layout: post
title: "Turnster Thorsdottir grijpt na lang blessureleed EK-zilver op vloer"
date: Sun, 14 Apr 2019 15:20:47 +0200
category: sport
externe_link: "https://nos.nl/l/2280424"
feature_image: "https://nos.nl/data/image/2019/04/14/543603/1008x567.jpg"
---

<p>Eyhtora Thorsdottir heeft bij de Europese kampioenschappen turnen in het Poolse Szczecin de zilveren medaille op vloer gepakt. Haar goed uitgevoerde oefening werd beloond met 13,666 punten.</p>
<p>Thorsdottir bekroonde zo na ruim een jaar van blessureleed haar terugkeer op het internationale podium. De EK en WK van 2018 moest ze voorbij laten gaan door een breuk in haar hand, op de WK van 2017 speelden gebroken ribben haar parten.</p>
<p>Met haar sterke finaleoefening op de EK in Polen verbeterde Thorsdottir ruimschoots haar score in de kwalificatie, waarin zij met 13,300 punten als vierde was doorgestoten naar de finale. Het goud was voor de Française Mélanie de Jesus dos Santos, die haar titel prolongeerde.</p>
<h2>Unieke oefening</h2>
<p>De nieuwe, expressieve vloeroefening van Thorsdottir op de Portugese fado-klanken van 'Porto de Magoas', gezongen door Dulce Pontes, is uniek in de turnwereld. De 20-jarige artistieke turnster, die twee jaar geleden op vloer EK-brons veroverde, legt veel drama in haar oefening.</p>
<p>Mede daardoor hield Thorsdottir onder anderen de Britse Claudia Fragapane en de Russin Angelina Melnikova, die zich respectievelijk als eerste en tweede kwalificeerden voor de finale, achter zich. Melnikova pakte brons.</p>
<h2>Tweede Nederlandse</h2>
<p>Thorsdottir is de tweede Nederlandse turnster die EK-zilver wint op het onderdeel vloer. In 2005 greep Suzanne Harmes in het Hongaarse Debrecen ook zilver.</p>
