---
layout: post
title: "Nederlaag bij Bloemendaal kost Amsterdam zicht op play-offs"
date: Sun, 28 Apr 2019 17:40:02 +0200
categories: 
- sport 
- wielrennen 
externe_link: "https://nos.nl/l/2282452"
feature_image: "https://nos.nl/data/image/2019/04/28/546631/1008x567.jpg"
---

<p>Bloemendaal, de koploper in de hoofdklasse bij de mannen, heeft de hockeyklassieker tegen Amsterdam met 4-2 gewonnen. Door de nederlaag is voor de hoofdstedelingen een plek in de play-offs om de landstitel verder uit zicht geraakt.</p>
<p>Nummer drie en vier wonnen hun wedstrijd namelijk wel. HGC zegevierde met 2-1 bij Klein Zwitserland en Oranje-Rood was thuis met 4-0 te sterk voor Tilburg. Amsterdam kijkt met nog drie speelronden voor de boeg tegen een achterstand van vijf punten op Oranje-Rood aan, terwijl de marge met HGC zes punten bedraagt.</p>
<p>Meevaller voor Amsterdam is dat het eigenhandig iets aan de achterstand op Oranje-Rood kan doen: vrijdagavond komen de Eindhovenaren op bezoek.</p>
<h2>Inhaalrace</h2>
<p>Bloemendaal, dat door de zege zeker is van de play-offs, kwam dankzij Thierry Brinkman al na vijf minuten op voorsprong. Justin Reid-Ross bracht de gasten uit een strafcorner weer langszij, maar nog voor de pauze was Brinkman andermaal trefzeker.</p>
<p>Na rust vergrootten Floris Wortelboer en Tim Swaen de voorsprong en was Amsterdam veroordeeld tot een bijkans onmogelijke inhaalrace. Verder dan de 4-2 van de stick van Tijn Lissone kwam de nummer zes van de ranglijst, die ook Den Bosch nog voor zich weet, niet.</p>
<h2>Kampong</h2>
<p>Naast Bloemendaal verzekerde ook Kampong zich van een ticket voor de play-offs. De landskampioen van de afgelopen twee seizoenen schudde in Utrecht met 3-1 Den Bosch van zich af. De doelpunten bij de thuisploeg kwamen van Robbert Kemperman en Jip Janssen, die de 2-0 en 3-1 maakte uit een strafcorner.</p>
<p>Onderin slaagde Almere erin een punt te pakken tegen Pinok√© (3-3) en zo de laatste plaats over te doen aan SCHC, dat niet opgewassen bleek tegen Rotterdam (2-5).</p>
