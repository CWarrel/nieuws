---
layout: post
title: "Nederlandse verdachte: vechtpartij in Praag begon door duw manager"
date: Tue, 16 Apr 2019 12:04:51 +0200
category: nieuws
externe_link: "https://nos.nl/l/2280708"
feature_image: "https://nos.nl/data/image/2019/04/16/544044/1008x567.jpg"
---

<p>De manager van het restaurant in Praag waar vorig jaar een ober zwaar werd mishandeld door twee Nederlandse broers, zou de aanstichter zijn van de vechtpartij die op het terras van het restaurant ontstond. Volgens een van de verdachte broers deelde de manager de eerste duw uit, schrijft het ANP. </p>
<p>De rechter confronteerde de manager met het verwijt, maar die ontkent dat hij als eerste duwde. De man zegt dat er sprake was van een dreigende situatie. De Nederlanders gingen op een gereserveerde plek zitten en schopten tegen tafels en stoelen. Ook werd hij bespuugd en uitgescholden, zegt de Tsjech.</p>
<h2>Vrijgezellenfeest</h2>
<p>Op het terras ontstond een vechtpartij. Daarbij raakte ober Miroslav Vitek zwaargewond. Hij liep een gebroken kaak en een gebroken oogkas op. Gisteren betuigden de verdachte broers spijt.</p>
<p>De twee maakten deel uit van een groep van zeven Nederlandse toeristen die in Praag waren voor een vrijgezellenfeest. Ze zitten sinds april vorig jaar in voorarrest. Drie anderen kregen voorwaardelijke celstraffen. </p>
<p>Op 30 april doet de rechter in Praag mogelijk uitspraak in de zaak tegen de twee verdachte broers. </p>
