---
layout: post
title: "'Gevecht begint nu pas' volgens woedende aanhangers Assange"
date: Fri, 12 Apr 2019 07:37:51 +0200
category: nieuws
externe_link: "https://nos.nl/l/2280072"
feature_image: "https://nos.nl/data/image/2019/04/12/543041/1008x567.jpg"
---

<p>"Free, free, free Assange!" Woedend zijn de aanhangers van WikiLeaks-oprichter Julian Assange over zijn arrestatie. Tijdens de zeven jaar dat hij zich schuilhield in de Ecuadoraanse ambassade, stonden er regelmatig activisten voor het imposante gebouw in West-Londen. Gisteren verzamelden zij zich voor de rechtbank waar hij werd voorgeleid.</p>
<p>Tientallen mensen eisen dat Assange direct wordt vrijgelaten. Ze houden spandoeken omhoog waarop Free Speech, Hands off Assange en Don't shoot the messenger staat.</p>
<p>Een van hen is Clara, die Assange al jarenlang volgt. De afgelopen zeven jaar stond ze zo'n drie keer per week bij de ambassade om hem te steunen. Na het nieuws over zijn arrestatie kwam ze meteen naar de rechtbank. "De politie heeft hem gewoon naar buiten gesleept, ontzettend vernederend. We wisten dat dit eraan zat te komen, maar dat hij zo door de Britse politie uit de ambassade gehaald zou worden, had ik niet verwacht. Ik vind het heel pijnlijk om te zien."</p>
<p>Bekijk hier beelden van de arrestatie:</p>
<p>De aanhangers van Assange zien hem als een martelaar van het vrije woord en zijn arrestatie als een regelrechte inbreuk op de persvrijheid.</p>
<p>Student Fionn snapt daarom niet dat de Britten meewerken aan de aanklachten tegen hem: "We leven in een democratie, hebben rechten en principes. Hoe kan het dat deze man, die niets fout heeft gedaan, wordt opgepakt? Hij heeft alleen de waarheid verteld. Ik zie Assange als de Nelson Mandela van de 21e eeuw."</p>
<p>De Britse rechtbank bevond Assange donderdag schuldig aan het schenden van zijn borgvoorwaarden, zijn straf wordt later bepaald. Eerder werd hij verdacht van een verkrachting in Zweden. De VS vraagt nu om uitlevering om hem te vervolgen voor het hacken van een computer van het Pentagon. De fanatieke achterban van Assange bij de rechtbank vindt al deze aanklachten onzin. Zij zien het als een groot complot tegen de WikiLeaks-oprichter.</p>
<p>De Colombiaans-Britse Alberto hoort al vier jaar bij de harde kern van de demonstranten en is overtuigd van Assanges onschuld. Hij kan niet geloven dat hij juist in Engeland "niet veilig" is. "Ze zeggen dat hij zich niet aan de regels heeft gehouden tijdens verblijf in de ambassade. Hij en WikiLeaks zouden privéfoto's van de Ecuadoraanse president hebben gepubliceerd. Waarom zou hij dat doen? Dit is gewoon een samenzwering om hem te kunnen uitleveren aan de VS."</p>
<p>De aanhangers maken zich grote zorgen over de eventuele uitlevering aan de VS en vinden het dan ook een schande als Groot-Brittannië Assange zou overdragen aan de Amerikanen. De leus 'There is only one decision no extradition' wordt bij de rechtbank dan ook meermaals gebezigd.</p>
<p>De advocaat van Assange, Jennifer Robinson, is de enige die de groep activisten stil kan krijgen. In haar verklaring op de stoep van de rechtbank zegt ze dat Assanges arrestatie een groot gevaar is voor journalisten en media in Europa en de rest van de wereld. "Er wordt hier een precedent gezet. Dit betekent dat elke journalist uitgeleverd kan worden aan de Verenigde Staten voor het publiceren van waarheden over de VS."</p>
<p>Clara is dan ook ontzettend strijdbaar. "We staan hier onze longen uit ons lijf te schreeuwen, want het echte gevecht begint nu pas", zegt ze. "In de rechtszaal zal bewezen worden dat hij niets fout heeft gedaan en gewoon gebruik heeft gemaakt van zijn vrijheid van meningsuiting. Hij is de belangrijkste voorvechter van de vrije pers in de wereld. En dan zal hij hopelijk op een dag een vrij man zijn."</p>
<p>Assange verbleef zeven jaar in de ambassade van Ecuador in Londen. Zo zag zijn leven er daar uit:</p>
