---
layout: post
title: "Stint mag met nieuwe regels weer de weg op"
date: Tue, 16 Apr 2019 20:05:49 +0200
category: nieuws
externe_link: "https://nos.nl/l/2280786"
feature_image: "https://nos.nl/data/image/2019/02/09/530078/1008x567.jpg"
---

<p>De Tweede Kamer gaat akkoord met de aanpassingen die minister Van Nieuwenhuizen voorstelt voor de Stint. Dat betekent dat de elektrische bolderkar voor het volgende schooljaar weer de weg op kan.</p>
<p>Er komen nieuwe, strengere technische eisen en nieuwe regels voor de toelatingsprocedure van de Stint. Ook komt er toezicht op de door de fabrikant aangepaste voertuigen.</p>
<p>De minister verbood de Stint in oktober. De maatregel volgde op een ongeluk waarbij in Oss vier kinderen om het leven kwamen. De oorzaak van het ongeluk is nog altijd onduidelijk, maar de twijfels over de technische constructie van de Stint waren voor Van Nieuwenhuizen aanleiding om het voertuig te verbieden.</p>
<h2>3000 Stints</h2>
<p>Begin dit jaar maakte de fabrikant bekend dat hij nog voor het nieuwe schooljaar alle 3000 Stints wilde aanpassen om weer op de weg te kunnen. De Tweede Kamer voelde daar wel voor, omdat veel kinderopvanglocaties de wagen gebruikten.</p>
<p>De minister wilde eerst het aantal inzittenden beperken tot acht, maar gaat op verzoek van de Kamer toch kijken of dat er tien kunnen worden. Ze wil dan wel harde afspraken met de kinderopvangsector over een rijvaardigheidstest en veilige routes.</p>
