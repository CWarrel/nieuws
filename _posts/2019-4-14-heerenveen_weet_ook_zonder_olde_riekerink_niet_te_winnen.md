---
layout: post
title: "Heerenveen weet ook zonder Olde Riekerink niet te winnen"
date: Sun, 14 Apr 2019 16:31:42 +0200
category: sport
externe_link: "https://nos.nl/l/2280436"
feature_image: "https://nos.nl/data/image/2019/04/14/543626/1008x567.jpg"
---

<p>De Derby van het Noorden heeft geen winnaar opgeleverd. Heerenveen speelde in een aantrekkelijk duel thuis gelijk tegen FC Groningen: 1-1. Bij de Friezen zat Johnny Jansen voor het eerst op de bank nadat Jan Olde Riekerink eerder deze week op non-actief werd gezet. Heerenveen heeft nu drie duels op rij niet weten te winnen.</p>
<p>In de eerste helft gaf Groningen totaal niet thuis. Heerenveen had vrij spel en kreeg een reeks kansen. Morten Thorsby maaide nog knullig over de bal heen, maar Pelle Van Amersfoort kopte uit een knappe voorzet van Lucas Woudenberg wel raak.</p>
<p>Na rust waren de bezoekers weer bij de les en ontspon zich een boeiend duel. Ben Rienstra raakte namens de thuisploeg de paal, maar Groningen was gevaarlijker.</p>
<p>Heerenveen-keeper Warner Hahn hield zijn ploeg enkele keren knap op de been, alvorens Paul Gladon 1-1 maakte. In de laatste seconde miste Jizz Hornkamp nog een grote kans.</p>
