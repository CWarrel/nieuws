---
layout: post
title: "Kompany bevrijdt nerveus Manchester City met verwoestende uithaal"
date: Mon, 06 May 2019 23:03:27 +0200
category: sport
externe_link: "https://nos.nl/l/2283521"
feature_image: "https://nos.nl/data/image/2019/05/06/548269/1008x567.jpg"
---

<p>Manchester City heeft zondag bij Brighton &amp; Hove Albion voldoende aan een zege om de landstitel te prolongeren. Aanvoerder Vincent Kompany bevrijdde maandagavond, in de voorlaatste competitiewedstrijd, na rust zijn ploeg tegen Leicester City met een prachtige knal in de kruising: 1-0.</p>
<p>City neemt door de overwinning de koppositie van de Premier League weer over van Liverpool, dat één punt achter de lijstaanvoerder staat.</p>
<p>Het team van Pep Guardiola was negentig minuten lang de betere ploeg, kreeg kans op kans, maar beet zich continu stuk op de taaie defensie van de kampioen van 2016.</p>
<p>Toen Leicester-doelman Kasper Schmeichel halverwege de tweede helft met de punt van de schoen fantastisch redding bracht op een inzet van Sergio Agüero, leek de wanhoop bij City toe te slaan.</p>
<h2>Kompany toont zich een ware aanvoerder</h2>
<p>Maar toen stond Kompany op, zoals een captain betaamt. De Belg stak het veld over en kreeg wat ruimte om uit te halen. Zijn schot van ruim twintig meter afstand sloeg als een granaat achter Schmeichel in de bovenhoek en zorgde daarmee voor enorme opluchting bij de thuisploeg.</p>
<p>City haalde opgelucht adem, maar hapte in de slotfase even naar lucht toen Leicester-invaller Kelechi Iheanacho van dichtbij een dot van een kans om zeep hielp. Het zorgde op hetzelfde moment voor gevloek in diverse kroegen in Liverpool.</p>
