---
layout: post
title: "Aanhoudingen in Rotterdam voor groepsverkrachtingen minderjarigen"
date: Tue, 16 Apr 2019 13:01:18 +0200
category: nieuws
externe_link: "https://nos.nl/l/2280715"
feature_image: "https://nos.nl/data/image/2019/04/16/544061/1008x567.jpg"
---

<p>De politie heeft vanmorgen drie jongens aangehouden voor betrokkenheid bij een reeks groepsverkrachtingen. De jongens zijn 14, 17 en 17 jaar oud en komen uit Rotterdam en Schiedam.</p>
<p>De slachtoffers waren tussen de 12 en 16 jaar en zijn allemaal leerlingen van het Lentiz Life College, een vmbo/mbo-school op de grens van Rotterdam en Schiedam. Het misbruik speelde zich niet op deze school af, maar onder meer in kelders en schuren van woningen in Rotterdam-West.</p>
<h2>Kwetsbaar</h2>
<p>Enkele slachtoffers, die door de politie als "kwetsbaar" worden getypeerd, hebben soa's opgelopen door de onbeschermde seks.</p>
<p>De verdachten zouden deel uit maken van de zogenoemde Franselaan-groep, vernoemd naar een straat in de wijk. Eerder werden er al leden van deze groep veroordeeld voor de gewelddadige verkrachting van een vrouw in 2016 in Schiedam. Ze waren toen minderjarig. Volgens de politie zijn er vandaag andere leden van de groep aangehouden.</p>
<h2>Moeizaam</h2>
<p>Het onderzoek naar de groepsverkrachtingen verliep moeizaam omdat de slachtoffers aanvankelijk niet met de politie wilden praten. Volgens zedenrechercheur Lincy Lansbergen beseffen de slachtoffers niet altijd dat de daders strafbaar zijn. "Je hoeft nooit iets tegen je zin te doen. De meisjes realiseren zich niet dat ze dit niet hoeven te pikken."</p>
<p>Lansbergen hoopt dat zich nu meer getuigen en slachtoffers melden. "We hebben veel geruchten gehoord. Dit is het topje van de ijsberg."</p>
