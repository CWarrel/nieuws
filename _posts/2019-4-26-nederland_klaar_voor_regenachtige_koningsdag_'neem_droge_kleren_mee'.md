---
layout: post
title: "Nederland klaar voor regenachtige Koningsdag: 'Neem droge kleren mee'"
date: Fri, 26 Apr 2019 13:15:23 +0200
category: nieuws
externe_link: "https://nos.nl/l/2282147"
feature_image: "https://nos.nl/data/image/2019/04/26/546135/1008x567.jpg"
---

<p>Nederland maakt zich op voor een natte Koningsdag morgen. Op veel plekken gaat het vermoedelijk regenen. Sommige feesten gaan vanwege de verwachte neerslag niet door en het Rode Kruis waarschuwt voor onderkoeling. Het wordt morgen vermoedelijk zo'n 12 graden.</p>
<p>Oranje-feestvierders doen er volgens de hulporganisatie goed aan om droge kleren en schoenen mee te nemen als ze Koningsdag gaan vieren. "Eenmaal een nat pak gehaald, is er een grotere kans op onderkoeling, zeker in combinatie met overmatig alcoholgebruik." De organisatie vraagt ook om te zorgen voor warme kleren voor kinderen die op de vrijmarkten op kleedjes op de koude en natte grond gaan zitten.</p>
<p>RTV Noord zette nog meer tips op een rijtje voor mensen die morgen naar een vrijmarkt gaan. Er wordt onder meer geadviseerd om van tevoren naar het toilet te gaan, want er zijn vaak niet veel wc's op de vrijmarkt. Daarnaast wordt geadviseerd te letten op de kwaliteit van eten dat wordt verkocht. "Is het er schoon? Kan de verkoper zijn handen schoonmaken?"</p>
<p>Optredens tijdens Koningsnacht en Koningsdag in het Stadspark in Maastricht werden gisteren al afgelast vanwege het slechte weer, meldt 1Limburg. Er wordt naast regen ook onweer verwacht. Het veld waarop de feesten gegeven zouden worden is door de regenval "te zompig", zegt de organisatie.</p>
<p>In Zuidland, in de buurt van Rotterdam, zijn de meeste festiviteiten voor Koningsdag naar binnen verplaatst. Ook in Sliedrecht worden tenten geplaatst, meldt RTV Rijnmond.</p>
<p>In Tholen in Zeeland zijn ook feesten afgelast. Sommige festiviteiten zijn naar binnen verplaatst, schrijft Omroep Zeeland.</p>
<p>Weer of geen weer: in Amersfoort gaan de voorbereidingen van Koningsdag intussen door. De koninklijke familie gaat daarheen.</p>
<p>Politiechef Andr√© Becker legde gisteren bij RTV Utrecht uit hoe de politie zich voorbereidt op zo'n dag. "Ik kan me nog herinneren dat ik gebeld werd door de burgemeester, met het bericht dat Koningsdag in 2019 in Amersfoort zou zijn", memoreerde Becker. "Dat is een mooi bericht en zo wordt het ook ervaren binnen de politie. Je moet een beroep doen op collega's uit het land, ondersteunende diensten. Het is een behoorlijke operatie, maar eentje die we graag aangaan."</p>
<p>De politie neemt in Amersfoort allerlei maatregelen. Een ervan is dat er om de 15 tot 20 meter een zogenoemde spotter staat. "Die staan allemaal met de rug naar de stoet. Ze kijken vooral het publiek in."</p>
<h2>Aanslag op Koninginnedag</h2>
<p>Dat er zo groot wordt uitgepakt, heeft ook te maken met de aanslag op Koninginnedag in Apeldoorn tien jaar geleden. Een auto reed toen door een mensenmassa heen. Acht mensen kwamen om het leven, onder wie de dader van de aanslag.</p>
<p>Omroep Gelderland sprak gisteren met dominee Rob Visser, die na de aanslag in de Grote Kerk in Apeldoorn acht kaarsjes brandde, dus ook een voor de dader. Die kaars veroorzaakte veel commotie.</p>
<h2>Amersfoort aan Zee</h2>
<p>Op Koningsdag zullen er ook demonstraties zijn. Actiegroep Extinction Rebellion wil in een gracht springen om te protesteren tegen de klimaatverandering. "Dit jaar bezoekt de koninklijke familie Amersfoort, maar zolang de ecologische crisis nog wordt genegeerd zal dit straks Amersfoort aan Zee zijn. Daar gaan wij de koning aan helpen herinneren tijdens deze feestdag", laat de groep weten. Extinction Rebellion belooft het feest niet te verpesten. Ergens langs de route springen aanhangers "massaal" het water in.</p>
<p>Het Republikeins Genootschap, dat tegen een koning is, komt meestal wel, maar dit jaar niet. Volgens voorzitter Hans Maessen moet je niet elk jaar hetzelfde doen. "Dan word je folklore en onderdeel van een oubollig mediaspektakel, zonder dat het over de inhoud gaat."</p>
<p>De tweelingzussen Jolanda en Linda uit Apeldoorn gaan elk jaar op Koningsdag naar de plek waar de leden van het koninklijk huis zijn. Ook dit jaar zijn ze, ondanks de regen, van de partij. Omroep Gelderland sprak met ze. De twee hebben een belangrijke tip voor wie dit jaar in Amersfoort een glimp wil opvangen van de koning en koningin: eet en drink van tevoren niet te veel. "Want als je naar het toilet moet, is het opgestaan, plaatsje vergaan."</p>
