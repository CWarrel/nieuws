---
layout: post
title: "Kamer na ASML-debacle: Chinese Huawei weren bij aanleg 5G-netwerk"
date: Thu, 11 Apr 2019 15:55:48 +0200
category: tech
externe_link: "https://nos.nl/l/2279986"
feature_image: "https://nos.nl/data/image/2019/04/11/542899/1008x567.jpg"
---

<p>Het Chinese telecombedrijf Huawei mag voorlopig niet betrokken worden bij de aanleg van het mobiele netwerk 5G. Dat zeggen VVD, CDA, GroenLinks en D66 na het nieuws dat Chinezen voor miljoenen gestolen hebben bij de Nederlandse chipmachinemaker ASML.</p>
<p>De Kamer vindt dat het toch al verdachte bedrijf Huawei beter geweerd kan worden totdat de risico's duidelijk zijn. Op dit moment loopt een onderzoek naar het bedrijf.</p>
<p>"We mogen niet afhankelijk worden van buitenlandse apparatuur", zegt VVD-Kamerlid Weverling. "Het bedrijf heeft de tekenen tegen zich", zegt CDA-Kamerlid Van den Berg.</p>
<p>Eerder vandaag berichtte het Financieele Dagblad over de gestolen kennis bij ASML. Die werd snel doorgespeeld en toegepast bij de Chinese concurrent XTAL. Een jaar later kaapte dat al grote klanten -zoals Samsung- weg bij ASML.</p>
<p>ASML spreekt tegen dat het om een complot gaat waarbij de Chinese overheid betrokken is. Het bedrijf, met grote zakelijke belangen in China, zegt dat er wel sprake was van spionage, maar niet in nationaal verband.</p>
<p>De Kamer heeft heel veel vragen en wil zo snel mogelijk een debat.</p>
<h2>Zekere voor onzekere</h2>
<p>Huawei ligt al langer internationaal onder vuur en wordt verdacht van spionage, iets wat het telecombedrijf ontkent. Er loopt nu een veiligheidsonderzoek door de Nationaal Coördinator Terrorismebestrijding en Veiligheid (NCTV), waarbij wordt gekeken of Huawei voldoende te vertrouwen is.</p>
<p>"Laten we niet naief zijn en vooralsnog geen stappen nemen", aldus VVD-Kamerlid Weverling. CDA-Kamerlid Van den Berg: "5G is geen nieuw netwerk. Je bouwt het voort op het huidige. Totdat zeker is dat het veilig is, kunnen we beter geen zaken doen met Huawei. Met de kennis van nu moet je überhaupt geen stappen zetten en contracten afsluiten."</p>
<p>GroenLinks-Kamerlid Van der Lee: "Het is een enorm risico als je via 5G-netwerken toegang zou krijgen tot vitale infrastructuur. Het kan ook een kerncentrale zijn. Dus: niet doen met Huawei. Kijk liever naar andere, Europese bedrijven met vergelijkbare technologie."</p>
<p>Het kabinet komt naar verwachting komende maand met een plan hoe om te gaan met de economische betrekkingen met China en spionage, de zogeheten "China Strategie". Staatssecretaris Keizer liet vorige week weten dat het kabinet daarmee worstelt.</p>
<p>"Elke dag dat we langer wachten op die strategie is een dag langer dat China ons als Europese Unie uit elkaar kan spelen", aldus D66-Kamerlid Sjoerdsma.</p>
<p>Vandaag zegt minister Wiebes zegt in een reactie dat economische spionage "een belangrijk probleem en een bedreiging voor onze welvaart" is. Volgens het kabinet moeten bedrijven "alert zijn op hoe ze zaken doen". Het is volgens het kabinet duidelijk dat "economische veiligheid de komende jaren hoog op de agenda van het kabinet staat".</p>
<p>GroenLinks-Kamerlid Van der Lee is niet bang dat de Chinezen het zullen uitleggen als staatsbemoeienis in de vrije markt. "We hebben al langer discussies met China over vrijhandel. De wederkerigheid in die relatie is niet op orde. We geven China mogelijkheden die we daar zelf niet hebben, en daarnaast speelt de bewuste strategie om hoogwaardige technologie illegaal in handen te krijgen. Daar moeten we echt tegen optreden."</p>
