---
layout: post
title: "Kroon en vliegenmepper zijn binnen, Thailand heeft officieel een nieuwe koning"
date: Sat, 04 May 2019 05:43:14 +0200
categories: 
- entertainment 
- royalty 
externe_link: "http://feeds.nos.nl/~r/nosnieuwskoningshuis/~3/o1P_vRRw24Q/2283158"
feature_image: "https://nos.nl/data/image/2019/05/04/547706/1008x567.jpg"
---

<p>In Thailand is koning Maha Vajiralongkorn officieel gekroond. De plechtigheden vonden plaats in het Grote Paleis in Bangkok. Het is de eerste keer in bijna zeventig jaar dat er een nieuwe koning wordt geïnstalleerd.</p>
<p>De koning voerde eerst zuiveringsrituelen uit met gezegend water dat uit heel Thailand werd ingevlogen. Daarna kreeg hij de regalia van het land uitgereikt. Naast de in Nederland gebruikelijke machtsymbolen als kroon, scepter en rijkszwaard kreeg hij ook met diamant ingelegde slippers en de koninklijke vliegenmepper (met staarthaar van een zeldzame witte olifant), als symbool dat hij de zorgen van het land verjaagt.</p>
<p>Dat zag er zo uit:</p>
<p>De ceremonies nemen in totaal drie dagen in beslag. De gebeurtenissen worden op de voet gevolgd door een groot deel van de Thaise bevolking. Bij het Grote Paleis wachtten veel mensen in het geel gekleed op de koning.</p>
<p>Later vandaag volgen nog een bezoek aan een boeddhistische tempel en de officiële ontvangst van hoogwaardigheidsbekleders. Morgen volgt een processie door Bangkok naar drie heiligdommen, maandag vindt de balkonscène plaats, met de kersverse koningin Suthida.</p>
<p>Voordat de ceremonies begonnen kregen zo'n 40.000 gevangenen een koninklijk pardon. Thailand heeft een constitutionele monarchie, maar de koninklijke familie staat hoog in aanzien en heeft nog steeds politieke macht.</p>
<h2>Opvolger Bhumibol</h2>
<p>De 66-jarige Vajiralongkorn staat ook bekend als Rama X. Hij volgde in 2016 zijn vader Bhumibol op, die zeer geliefd was onder de Thaise bevolking. Vajiralongkorn gaf toen al zijn ja-woord voor het koningschap, maar de kroningsceremonie werd naar Thais gebruik uitgesteld tot na de rouwperiode.</p>
<p>De Thaise koning maakte eerder deze week bekend dat hij in besloten kring is getrouwd met de 40-jarige Suthida Tidjai, die nu verder door het leven gaat als koningin Suthida.</p><img src="http://feeds.feedburner.com/~r/nosnieuwskoningshuis/~4/o1P_vRRw24Q" height="1" width="1" alt=""/>
