---
layout: post
title: "Van der Sar en Juventus: 'Kijk niet met overdreven goed gevoel terug'"
date: Tue, 09 Apr 2019 11:59:12 +0200
category: sport
externe_link: "https://nos.nl/l/2279663"
feature_image: "https://nos.nl/data/image/2019/04/09/542415/1008x567.jpg"
---

<p>Ajax-directeur Edwin van der Sar had bij de loting voor de kwartfinales van de Champions League graag gezien dat zijn club gekoppeld werd aan een oude bekende. Die wens kwam uit, maar niet zoals hij het liefst had gewild.</p>
<p>Het werd namelijk niet Manchester United, de club waarmee de oud-doelman in 2008 de Champions League won, maar die nu niet tot de toernooifavorieten behoort. Uit de koker rolde, zoals bekend, Juventus.</p>
<p>Niet alleen op dit moment een beduidend sterkere tegenstander dan United, maar ook een club waaraan Van der Sar aanmerkelijk minder goede herinneringen bewaart.</p>
<p>"Ik kijk daar niet met een overdreven goed gevoel op terug", zegt Van der Sar dan ook met gevoel voor understatement over zijn twee jaren in Turijn. "Ik heb er te kort gespeeld en geen prijzen gewonnen."</p>
<p>En dat laatste was toch wel een tegenvaller na de succesvolle Amsterdamse jaren die hij achter de rug had. Met Ajax had Van der Sar vier landstitels, drie KNVB-bekers, de UEFA Cup én Champions League veroverd. In 1996 stond de doelman in de finale van het miljoenenbal, maar toen werd na strafschoppen verloren. Van Juventus.</p>
<h2>Schijntje</h2>
<p>Als een van de laatsten van de gouden lichting vertrok de toen 28-jarige Van der Sar in de zomer van 1999 bij Ajax. Hoewel er ook destijds al interesse was van Manchester United, dat een opvolger zocht voor Peter Schmeichel, koos de doelman voor Juventus, waar hij onder meer de twee jaar eerder verhuisde Edgar Davids trof.</p>
<p>De Italianen telden een kleine 20 miljoen gulden (9 miljoen euro) voor Van der Sar neer. Een behoorlijk bedrag voor een keeper, maar uiteindelijk een schijntje in vergelijking met de 52 miljoen euro die Juventus twee jaar later betaalde om Gianluigi Buffon over te nemen van Parma.</p>
<p>Dat de Italiaanse grootmacht diep in de buidel tastte voor Buffon onderstreept dat Van der Sar in zijn twee Italiaanse seizoenen bepaald geen indruk kon maken. En dat geeft hij twintig jaar na dato ook ruiterlijk toe. "Ik heb daar niet het niveau kunnen halen dat ik mezelf oplegde en dat Juve ook van mij verwachtte."</p>
<h2>Andere speelstijl</h2>
<p>Van der Sar denkt dat zijn tegenvallende tijd in Turijn te maken had met de andere speelstijl die Juve hanteerde. Van het uiterst offensieve Ajax-spel naar de defensieve strategie van Juventus, beschouwt hij achteraf als een te grote omslag. "Ik was een keeper die graag met ruimte achter de verdediging speelde, om te kunnen meevoetballen en te anticiperen op diepteballen."</p>
<p>"Die speelstijl werd me in Turijn wel voorgespiegeld, maar eenmaal op het veld bleek het toch wat anders te liggen." Maar hij steekt ook de hand in eigen boezem. "Ik heb ook niet genoeg belangrijke ballen tegengehouden."</p>
<p>Toch miste Van der Sar in twee seizoenen vrijwel geen wedstrijd. In 2000 leek hij bovendien met Juventus hard op weg naar de landstitel. Totdat de koploper zich op de laatste speeldag verslikte in Perugia en achtervolger Lazio, dat acht duels voor het einde nog negen punten achterstand had, alsnog met de scudetto aan de haal ging. Een jaar later werd Juventus tweede achter AS Roma.</p>
<h2>Wereldsterren</h2>
<p>Ondanks het uitblijven van prijzen ervoer Van der Sar in die jaren hoe groot de Italiaanse topclub is in het hele land. "Als we dan in Napels of op Sardinië of waar dan ook in Italië kwamen, stonden er duizenden fans ons op te wachten. Die waren er waarschijnlijk niet voor mij, maar voor Alessandro Del Piero en Zinedine Zidane."</p>
<p>De allure van de 'Oude Dame' is er sindsdien niets minder op geworden. "Juventus is een club met een heel grote historie in het Europese voetbal. Dat zie je ook aan de spelers die ze hebben voortgebracht en die ze hebben kunnen kopen."</p>
<p>Van der Sar: "Ze hebben wereldsterren naar zich toe kunnen trekken door de naam en faam die de club heeft. Dat hebben ze nu met het aantrekken van Cristiano Ronaldo ook weer laten zien."</p>
<p>Ronaldo, de afgelopen zomer van Real Madrid overgekomen superster, belandde eind maart na een interland met Portugal in de lappenmand, maar Van der Sar gaat ervan uit dat de altijd en overal scorende aanvaller woensdag toch aan de aftrap zal staan in de Johan Cruijff Arena.</p>
<p>"Ik heb een aantal jaren met hem mogen spelen", verwijst hij naar hun gezamenlijke periode bij Manchester United. "Het is echt een fenomeen, natuurlijk. Zoals Ronaldo al die jaren bezig is geweest met zijn lichaam, om het op te bouwen om de beste speler - of een van de besten - te worden. Hij zal er fysiek en mentaal alles aan doen om bij deze wedstrijd te zijn, want het is ook zijn droom, denk ik, om met Juve ver te komen."</p>
<p>Al spat die droom wat Van der Sar betreft uiteraard in de kwartfinales van de Champions League uiteen. Dan houdt de oud-doelman na de verloren finale van 1996 en zijn minder geslaagde jaren in Turijnse dienst tenminste ook nog een mooie herinnering aan Juventus over.</p>
