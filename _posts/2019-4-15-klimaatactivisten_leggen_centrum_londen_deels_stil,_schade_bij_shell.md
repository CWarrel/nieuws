---
layout: post
title: "Klimaatactivisten leggen centrum Londen deels stil, schade bij Shell"
date: Mon, 15 Apr 2019 16:34:17 +0200
category: nieuws
externe_link: "https://nos.nl/l/2280593"
feature_image: "https://nos.nl/data/image/2019/04/15/543879/1008x567.jpg"
---

<p>In Londen hebben duizenden klimaatactivisten delen van de stad stilgelegd. Ze willen dat de regering een klimaatcrisis uitroept en snel wat doet tegen klimaatverandering. De demonstranten zijn van plan de komende dagen vaker blokkades op te werpen in het centrum en willen desnoods twee weken doorgaan met hun protestacties.</p>
<p>De betogers, die horen bij de protestgroep Extinction Rebellion, blokkeren vandaag vijf drukke plaatsen in de hoofdstad. Zo leggen ze bloemen en bomen op de drukke Waterloo Bridge, demonstreren ze bij het parlement en verzamelen ze zich in de drukke winkelgebieden Oxford Circus, Piccadilly Circus en Marble Arch. De acties verlopen op de meeste plaatsen rustig.</p>
<p>Bij het hoofdkantoor van Shell, in het zuidoosten van de stad, is een demonstratie uit de hand gelopen. Actievoerders hebben daar een glazen deur vernield en muren beklad. Ze beschuldigen de oliemaatschappij van "ecocide" en hebben onder meer "plaats delict" op het kantoor geschreven.</p>
<p>Zeker één persoon is aangehouden bij het kantoor van Shell. Volgens de demonstranten is het de bedoeling om meer dan 6000 pond schade te veroorzaken aan het gebouw, zodat ze hun standpunten voor de rechter moeten verdedigen.</p>
<p>"Ik ben zo bezorgd over wat er met de planeet gebeurt. We staan echt aan de rand van de afgrond en ik vind dat ik daar wat mee moet doen, in plaats van er alleen over te praten in de kroeg", zegt een activist tegen The Guardian. Een ander zegt tegen de BBC dat de dreiging van klimaatverandering wat hem betreft de allergrootste dreiging van dit moment is.</p>
<p>Actiegroep Extinction Rebellion schrijft in een brief aan premier May dat er op korte termijn gesprekken moeten komen tussen de beweging en de regering. "Vergis je niet, er gaan al mensen dood", staat in de brief over klimaatverandering. "In een groot deel van de wereld staan gemeenschappen op het punt uitgeroeid te worden. Deze crisis wordt alleen maar erger."</p>
