---
layout: post
title: "Forensische zorg moet anders, besluit Tweede Kamer na zaak-Anne Faber"
date: Tue, 09 Apr 2019 18:04:10 +0200
category: algemeen
externe_link: "https://nos.nl/l/2279715"
feature_image: "https://nos.nl/data/image/2019/04/09/542494/1008x567.jpg"
---

<p>De Tweede Kamer heeft ingestemd met een aantal ingrijpende wijzigingen in de forensische zorg. Aanleiding is het Kamerdebat van vorige week over Michael P., de moordenaar van Anne Faber.</p>
<p>Zo wil de Kamer dat het Adviescollege Verloftoetsing Tbs, dat beoordeelt of het veilig is voor de samenleving als tbs'ers met verlof gaan, ook betrokken wordt bij de verlofaanvragen in forensisch psychiatrische klinieken. Michael P. zat in zo'n kliniek.</p>
<p>Verder wil de Kamer dat het kabinet onderzoekt of er in alle gevallen cruciale informatie over zedendelinquenten kan worden uitgewisseld tussen instellingen. P. gaf geen toestemming voor het doorsturen van zijn hele dossier naar de kliniek. Zijn behandelaars wisten niet dat hij een zeer ernstig zedenmisdrijf had gepleegd.</p>
<h2>Tbs</h2>
<p>Ook wil de Kamer dat gedetineerden die van de rechter geen tbs kregen opgelegd, die alsnog kunnen krijgen als er sprake is van nieuwe strafbare feiten die tbs of andere vrijheidsbeperkingen rechtvaardigen.</p>
<p>Daders zouden in de toekomst een voorwaardelijke vorm van tbs moeten kunnen krijgen, als de rechter tbs niet kan of wil opleggen. En daders met een gemaximeerde tbs mogen als de tbs is afgelopen niet vrijkomen als ze potentieel gevaarlijk zijn.</p>
<p>Tot slot wil de Kamer dat er geld wordt uitgetrokken voor 'intakes' door forensische psychiatrische afdelingen en klinieken. P.'s kliniek in Den Dolder had niet zo'n acceptatie-onderzoek gedaan, omdat de instelling daarvoor geen geld krijgt van de overheid. De instelling wist mede daardoor niet dat Michael P. een zware zedendelinquent was die steeds behandeling daarvoor had geweigerd.</p>
