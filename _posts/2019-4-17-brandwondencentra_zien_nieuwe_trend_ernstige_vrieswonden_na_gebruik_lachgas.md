---
layout: post
title: "Brandwondencentra zien nieuwe trend: ernstige vrieswonden na gebruik lachgas"
date: Wed, 17 Apr 2019 09:09:34 +0200
category: nieuws
externe_link: "https://nos.nl/l/2280836"
feature_image: "https://nos.nl/data/image/2019/04/17/544265/1008x567.jpg"
---

<p>Brandwondencentra maken zich zorgen over een stijgend aantal patiënten met zwaar koudeletsel na het gebruik van lachgas. De afgelopen drie weken zijn veertien personen opgenomen met ernstige vrieswonden aan de binnenkant van de bovenbenen.</p>
<p>Bij alle patiënten is het letsel veroorzaakt door een ijskoude lachgastank, die tijdens het vullen van lachgasballonnen tussen de benen wordt geklemd.</p>
<h2>Pijngrens even weg</h2>
<p>De inname van het lachgas - een populaire partydrug - veroorzaakt een kortstondige roes, waardoor de pijngrens wordt verhoogd en de gebruikers niet meer voelen dat hun huid aan het bevriezen is door de tank.</p>
<p>"Een dag later komen ze er dan pas achter dat ze ernstige brandwonden hebben opgelopen", zegt Ymke Lucas, brandwondenarts in het Rotterdamse Maasstad Ziekenhuis. De schade aan huidweefsel door bevriezing is vergelijkbaar met letsel door verbranding.</p>
<p>De oorzaak van het stijgend aantal patiënten is vermoedelijk de opmars van het gebruik van grote lachgastanks bij het vullen van lachgasballonnen, in plaats van kleinere slagroompatronen. De tanks hebben een inhoud van soms wel 10 liter. "Blijkbaar is het een nieuwe trend", zegt Lucas.</p>
<p>Lachgas wordt steeds populairder in Nederland. Maar welke wazige wereld gaat er eigenlijk schuil achter een lachgasballonnetje? </p>
<p>Bij de meeste patiënten was een huidtransplantatie nodig om de schade te herstellen. "Het waren diepe tweedegraads of derdegraads brandwonden, dus letsel waarbij de huid tot op het vetweefsel dood was", zegt Lucas.</p>
<p>Volgens haar zien de twee andere brandwondencentra in Beverwijk en Groningen dezelfde trend. Lucas: "Daarom willen we het vroeg onder de aandacht brengen nu het festivalseizoen begint en het lachgasgebruik waarschijnlijk weer toeneemt. Je kunt er ernstige littekens aan overhouden."</p>
