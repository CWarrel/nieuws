---
layout: post
title: "EK-goud windsurfer Badloe, zilver voor leermeester Van Rijsselberghe"
date: Sat, 13 Apr 2019 16:19:49 +0200
category: sport
externe_link: "https://nos.nl/l/2280270"
feature_image: "https://nos.nl/data/image/2019/04/13/543315/1008x567.jpg"
---

<p>Vorig jaar bij de WK in Aarhus was tweevoudig olympisch kampioen Dorian van Rijsselberghe hem nog de baas, maar zaterdag op het water bij Palma de Mallorca was windsurfer Kiran Badloe eindelijk de sterkste. De 24-jarige surfer uit Lelystad veroverde zijn eerste Europese titel. Zijn trainingsmaat en leermeester moest het doen met zilver.</p>
<p>De Nederlanders domineerden de laatste dagen de Europese titelstrijd. Badloe begon als leider aan de slotrace, Van Rijsselberghe had alleen nog een kans op de titel als hij de medalrace zou winnen en zijn vriend in de achterhoede zou eindigen. Van Rijsselberghe won de slotrace ook, maar Badloe finishte keurig als tweede.</p>
<h2>Olympisch ticket</h2>
<p>Badloe en Van Rijsselberghe, beiden trainend bij de Nieuw-Zeelander Aaron McIntosh, strijden in Nederland om één ticket voor de Olympische Spelen in Tokio, volgend jaar. Voor die kwalificatiestrijd telde dit EK niet mee. Het olympisch ticket gaat naar de windsurfer die het beste is in een klassement over drie WK's.</p>
<p>Vorig jaar in Aarhus was Van Rijsselberghe nog de beste en eindigde Badloe als tweede. In Palma maakte Badloe de betere indruk. Hij maakte dit jaar meer trainingsuren dan de tweevoudig olympisch kampioen, die ervoor gekozen heeft meer bij zijn gezin te zijn.</p>
<h2>Checkpunt</h2>
<p>"Ik ben natuurlijk superblij", kon Badloe zijn geluk niet op. "Ik ging voor de winst en dat is gelukt. Supermooi. En een 1-2 met Dor is natuurlijk weer geweldig."</p>
<p>Het succes op het Spaanse water levert de nieuwe kampioen de bevestiging dat de gekozen aanpak richting Tokio de juiste is. "De titel is vooral een checkpunt halverwege het jaar: zijn we op de goede weg? Nou, dat zijn we zeker. Ik ben heel blij en vind het superleuk dat we samen op het podium staan.</p>
<h2>'Aangename verrassing'</h2>
<p>De nummer twee van het toernooi kon goed leven met het eindresultaat. "Ik ben superblij met de medalrace", reageerde Van Rijsselberghe op zijn zege op de slotdag. "Het was voor mij en Kiran een mooie afsluiter. Ik ben ook blij met de hele week. Ik ben toch een beetje verrast dat ik hier nu als tweede sta. En ik ben natuurlijk trots op de eerste plek van Kiran."</p>
<p>Ook coach McIntosh toonde zich content. "Een geweldige week waarin onder moeilijke, maar uitdagende omstandigheden gevaren moest worden. Kiran en Dorian hebben hun klasse laten zien op de momenten die ertoe deden. Heel mooi om ze zo samen aan het werk te zien. Ze zwepen elkaar op en halen het beste in elkaar naar boven."</p>
