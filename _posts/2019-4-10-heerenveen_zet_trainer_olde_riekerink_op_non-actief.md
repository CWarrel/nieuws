---
layout: post
title: "Heerenveen zet trainer Olde Riekerink op non-actief"
date: Wed, 10 Apr 2019 15:01:22 +0200
category: sport
externe_link: "https://nos.nl/l/2279845"
feature_image: "https://nos.nl/data/image/2019/03/03/534502/1008x567.jpg"
---

<p>sc Heerenveen heeft trainer Jan Olde Riekerink per direct op non-actief gesteld. De clubleiding houdt hem verantwoordelijk voor de slechte resultaten in de laatste wedstrijden. Heerenveen staat op de tiende plaats in de eredivisie.</p>
<p>Afgelopen weekend werd nog kansloos met 2-0 verloren van FC Emmen. Smaakmaker Michel Vlap maakte na die wedstrijd excuses aan de fans van Heerenveen.</p>
<p>"Ik ben natuurlijk teleurgesteld in de beslissing van de club om onze samenwerking te beëindigen", liet Olde Riekerink weten aan Omrop Fryslân. "De laatste vier wedstrijden lagen niet in de lijn van de verwachtingen maar wij hebben een ploeg die steeds vanuit het niets wist te herrijzen."</p>
<p>De trainer had nog het volste vertrouwen dat hij met Heerenveen de play-offs had kunnen halen. "De club heeft nu een andere keuze gemaakt om dat niet met mij te bewerkstelligen."</p>
<h2>Eerste seizoen</h2>
<p>Olde Riekerink was bezig aan zijn eerste seizoen in Friesland. In het verleden was hij onder andere hoofd opleidingen bij Ajax en Galatasaray, assistent-trainer bij FC Porto en Metallurg Donetsk en hoofdtrainer bij AA Gent, FC Emmen en Galatasaray.</p>
<p>De huidige technische staf van Heerenveen neemt de taken van Olde Riekerink over. Assistent Johnny Janssen zal de laatste weken van het seizoen als hoofdtrainer fungeren.</p>
