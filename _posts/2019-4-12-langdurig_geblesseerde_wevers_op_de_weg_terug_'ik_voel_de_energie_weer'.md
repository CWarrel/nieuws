---
layout: post
title: "Langdurig geblesseerde Wevers op de weg terug: 'Ik voel de energie weer'"
date: Fri, 12 Apr 2019 06:57:46 +0200
category: sport
externe_link: "https://nos.nl/l/2280067"
feature_image: "https://nos.nl/data/image/2019/04/12/543035/1008x567.jpg"
---

<p>Sanne Wevers is deze dagen de grote afwezige op de EK turnen in Polen. De olympisch kampioene op de balk wordt al geruime tijd achtervolgd door blessureleed. Toch is er - eindelijk - licht aan het einde van de tunnel.</p>
<p>"Ik sta er straks weer op het WK, in oktober", klinkt het zelfverzekerd. "Ik voel de energie weer. Ik lach weer. Daar begint het toch echt mee", zegt een optimistische Wevers in het turncentrum in Heerenveen.</p>
<p>Bijna 800 kilometer oostwaarts, in Sczescin, had Wevers dit weekend graag haar Europese titel op de balk verdedigd. De klachten aan haar heup en been speelden echter weer op. Iets waarmee ze al, zo blijkt nu, sinds begin 2017 worstelt.</p>
<h2>Oorzaak</h2>
<p>"Het is nog steeds heel lastig om daadwerkelijk de oorzaak van de pijn aan te geven. Ik merkte vooral in trainingen dat de rechterkant van mijn lichaam niet goed functioneerde", aldus Wevers.</p>
<p>"Ik had wat krachtverlies en pijntjes. Na het WK vorig jaar heb ik besloten om rust te pakken en te herstellen. Het duurde alleen langer dan verwacht."</p>
<p>Op dat WK, in Qatar, eindigde de 27-jarige Oldenzaalse als zevende. "Ik denk dat ik daarna bijna vijf maanden niet zo veel heb gedaan. Heel raar, want dat ben ik helemaal niet gewend. Maar soms moet je naar je lichaam luisteren."</p>
<p>Wevers ging van specialist naar specialist en werd ook in mentaal opzicht op de proef gesteld. "Na negen weken dacht ik: jeetje, er zit geen schot in de zaak. Wie gaat mij hoop bieden?"</p>
<h2>Uitzichtloos</h2>
<p>Heel even flitsten ook de woorden 'einde carri√®re' door haar hoofd. "De situatie was even uitzichtloos en dan maak je je zorgen. Vooral om mijn gezondheid en hoe ik dat weer op de rit zou krijgen."</p>
<p>De rust heeft Wevers in ieder geval goed gedaan, waardoor een rentree aanstaande is. "Ik ben op de weg terug, de pijn is minder. Voor mij een goed teken. Ik ben deze week voor het eerst weer de zaal ingegaan en het voelt ok. Ik heb er zin in om het stapje voor stapje weer op te bouwen."</p>
