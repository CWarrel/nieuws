---
layout: post
title: "'Britse regering weert Huawei voor essentiële onderdelen 5G-netwerk'"
date: Wed, 24 Apr 2019 02:45:08 +0200
category: tech
externe_link: "https://nos.nl/l/2281786"
feature_image: "https://nos.nl/data/image/2019/04/24/545673/1008x567.jpg"
---

<p>De Britse premier May heeft besloten dat Huawei geen essentiële onderdelen mag leveren voor de aanleg van een 5G-netwerk voor mobiele telefoons. Het Chinese bedrijf wordt niet helemaal uitgesloten van betrokkenheid; kleinere, minder belangrijkere onderdelen mogen de Chinezen nog wel leveren, schrijven verschillende Britse media op basis van regerings- en veiligheidsbronnen.</p>
<p>Het onderwerp zou gisteren zijn besproken in het Britse veiligheidskabinet. Volgens The Guardian wilden sommige ministers dat Huawei helemaal buitengesloten zou worden, omdat het netwerk anders kwetsbaar zou worden voor sabotage of spionage door de Chinese overheid. Huawei zelf zegt daar steevast over dat het een privaat bedrijf is en dat het geen banden heeft met de staat.</p>
<h2>Five Eyes</h2>
<p>De Verenigde Staten hebben landen gewaarschuwd tegen samenwerking met Chinese bedrijven als Huawei. In de VS mogen Chinese bedrijven geen bijdrage leveren aan cruciale telecom-infrastructuur.</p>
<p>Een bron bij de Amerikaanse regering zegt tegen persbureau Reuters dat Australië, Canada en Nieuw-Zeeland hetzelfde hebben besloten. Inlichtingendiensten van deze landen vormen samen met diensten uit de VS en het Verenigd Koninkrijk het Five Eyes-netwerk, een samenwerkingsverband van diensten die zeer geheime informatie met elkaar delen.</p>
<h2>Discussie in Nederland</h2>
<p>Ook in Nederland is er discussie over. Topman Dick Schoof van de inlichtingendienst AIVD zei begin deze maand dat Nederland niet te afhankelijk moet worden van Chinese apparatuur. Hij sprak de vrees uit dat landen met een "offensieve cyber-strategie" via bedrijven toegang krijgen tot het nieuwe 5G-netwerk en andere belangrijke infrastructuur.</p>
<p>Twee weken geleden riepen partijen in de Tweede Kamer op om Huawei helemaal te weren bij de aanleg van 5G. VVD, CDA, GroenLinks en D66 reageerden toen op het nieuws dat chipmachinefabrikant ASML het slachtoffer was geworden van bedrijfsdiefstal.</p>
