---
layout: post
title: "Moordenaar ’oma Toni’ (96) moet terug naar Irak"
date: Mon, 15 Apr 2019 12:22:18 +0200
category: binnenland
externe_link: "https://www.telegraaf.nl/nieuws/3446168/moordenaar-oma-toni-96-moet-terug-naar-irak"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/bbf376fe-5f7c-11e9-abce-02c309bc01c1.jpg"
---

<p class="intro">De Immigratie- en Naturalisatie Dienst (IND) mag de moordenaar van de 96-jarige Amsterdamse ’oma Toni’ terugsturen naar zijn geboorteland Irak. De 29-jarige Vino H. verblijft in een tbs-kliniek. De IND heeft terecht zijn verblijfsvergunning ingetrokken, bepaalde de rechtbank in Groningen maandag. Ook mocht de IND hem een inreisverbod van tien jaar opleggen.</p> <p>H. stapte eind januari naar de bestuursrechter omdat hij zijn uitzetting wilde voorkomen. H. werd in 2016 door het gerechtshof veroordeeld voor moord, maar kreeg vanwege volledige ontoerekeningsvatbaarheid alleen tbs met dwangverpleging opgelegd. Wanneer de IND hem uitzet, is nog niet bekend.</p><p>Het slachtoffer werd in de Amsterdamse wijk De Pijp meermalen door H. gestoken. De vrouw liep achter haar rollator en was onderweg naar huis. Ze overleed drie weken later aan haar verwondingen. H. verklaarde dat hij de vrouw had aangevallen uit wraak op zijn gewelddadige vader.</p><p>H. verblijft sinds 2000 in Nederland en had sinds 2007 een tijdelijke verblijfsvergunning. De IND wees de rechter erop dat H. nog steeds een ernstige bedreiging vormt voor de samenleving. De rechter vindt dat de IND het besluit voldoende heeft onderbouwd.</p><p>Behandeling Irak</p><p>Volgens de IND kan H. zijn behandeling in Irak voortzetten, maar H. heeft hier geen vertrouwen in. Door de steun van zijn zus en moeder verloopt het behandeltraject van H. voorspoedig. Dit stagneert bij een terugkeer naar Irak, zei de man eerder tegen de bestuursrechter. Hij kan in Irak op niemand terugvallen. Zijn zus en moeder waren op de zitting aanwezig. „Vino was in 2015 niet zichzelf, nu wel”, zei de zus tegen de rechter.</p><p>De positieve ontwikkeling van H. door de steun van zijn zus en moeder was voor de IND geen reden om de vergunning niet in te trekken. „Zij kunnen hun broer en zoon altijd nog in Irak opzoeken”, stelde de dienst.</p>
