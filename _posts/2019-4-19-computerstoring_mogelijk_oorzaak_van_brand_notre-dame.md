---
layout: post
title: "Computerstoring mogelijk oorzaak van brand Notre-Dame"
date: Fri, 19 Apr 2019 15:58:31 +0200
category: nieuws
externe_link: "https://nos.nl/l/2281171"
feature_image: "https://nos.nl/data/image/2019/04/19/544744/1008x567.jpg"
---

<p>De brand maandag in de Notre-Dame is mogelijk veroorzaakt door een computerstoring. Dat heeft de rector van de kathedraal gezegd in een gesprek met ondernemers uit de omgeving van het zwaar beschadigde kerkgebouw. Rector Chauvet kon niet aangeven om wat voor storing het precies zou gaan; hij denkt dat het nog wel twee of drie maanden duurt voordat daar duidelijkheid over is.</p>
<p>Gisteren zeiden politie-onderzoekers nog dat kortsluiting de meest waarschijnlijke oorzaak is van de brand. Ook de tijdelijke liften die in de kathedraal zijn ge√Ønstalleerd vanwege de renovatie die gaande is, worden in verband gebracht met de brand.</p>
<h2>Macron wil vernieuwing</h2>
<p>President Macron bespreekt vandaag met vertegenwoordigers van Unesco welke plannen er zijn voor het herbouwen van de Notre-Dame, waarvan het dak voor een groot deel is verwoest. In Frankrijk is discussie ontstaan over de aanpak van de restauratie: sommigen willen alles in oude staat herstellen, anderen pleiten er juist voor deze situatie aan te grijpen om nieuwe elementen toe te voegen aan het gebouw. De toren die door de brand is ingestort, werd ook pas in de 19de eeuw toegevoegd.</p>
<p>Macron heeft een voorkeur voor vernieuwing, naar wordt aangenomen omdat hij een stempel op de restauratie wil zetten. Franse presidenten hebben de gewoonte om grote, prestigieuze bouwwerken te laten neerzetten, bij voorkeur in de buurt van bekende monumenten.</p>
<p>De bekende piramide bij het Louvre, gebouwd onder president Mitterrand in de jaren 90, is daarvan een voorbeeld. Macron heeft de voormalige stafchef van de Franse strijdkrachten, generaal Georgelin, de leiding gegeven over de restauratie.</p>
<h2>Bijenkolonie</h2>
<p>Goed nieuws is dat de kunstwerken uit het interieur van de kathedraal grotendeels ongeschonden zijn gebleven bij de brand. Ze worden uit de kerk weggehaald en gedurende de restauratie elders opgeslagen.</p>
<p>Verder heeft de bijenkolonie die op het dak van de Notre-Dame leeft de brand ook doorstaan. Daar bestond nog onduidelijkheid over, maar de drie korven, waarin 180.000 honingbijen leven, zijn niet aangetast door het vuur. De korven zijn in 2013 op het dak geplaatst als bijdrage aan de biodiversiteit in het centrum van Parijs.</p>
<p>Volgens de imker van de Notre-Dame kunnen bijen een brand overleven door zodra ze vuur bespeuren zichzelf vol te stoppen met honing. Insecten hebben geen longen en kunnen niet stikken door de rook. Bijen zullen hun korf nooit verlaten en te allen tijde hun koningin beschermen, zegt imker Geant.</p>
