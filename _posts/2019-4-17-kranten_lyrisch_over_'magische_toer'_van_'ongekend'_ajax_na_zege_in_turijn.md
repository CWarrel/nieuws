---
layout: post
title: "Kranten lyrisch over 'magische toer' van 'ongekend' Ajax na zege in Turijn"
date: Wed, 17 Apr 2019 06:37:29 +0200
category: sport
externe_link: "https://nos.nl/l/2280823"
feature_image: "https://nos.nl/data/image/2019/04/17/544253/1008x567.jpg"
---

<p>De Nederlands ochtendkranten zijn lyrisch over de wijze waarop Ajax dinsdagavond de halve finales van de Champions League bereikte. De Amsterdammers wonnen een fantastische wedstrijd tegen Juventus in Turijn met 2-1. "De magische toer van Ajax door Europa houdt maar niet op", schrijft het AD .</p>
<p>Na de 4-1 overwinnning op bezoek bij Real Madrid stuntte de ploeg van trainer Erik ten Hag opnieuw in een uitwedstrijd. "Dit elftal kent geen grenzen. Werkelijk alles is mogelijk na de glorieuze 1-2 zege bij Juventus. Een Nederlandse ploeg in de halve finale van de Champions League. Een stuntploeg voor de eeuwigheid."</p>
<p>Vooraf was de grote vraag of Ajax het optreden in Madrid kon herhalen tegen de Italiaanse grootmacht. En na de 1-0 van Cristiano Ronaldo zag het er helemaal somber uit voor de Amsterdammers. "Maar met Ajax weet je het dit seizoen dus echt nooit", aldus het AD. "Al zo vaak toont dit team zijn mentale weerbaarheid. De lef en bravoure. Twee woorden die het verhaal van Ajax vertellen. Ook nu weer."</p>
<h2>Vechtmachine met voetbalkunde</h2>
<p>"Het formidabele ensemble Ajax gooit de verhoudingen in voetballend Europa volledig overhoop", is de conclusie van de Volkskrant. "Ajax was in Turijn een vechtmachine met geweldige erupties van voetbalkunde en plaatste zich ten koste van Juventus verdiend voor de halve finales van de Champions League. Het is ongekend."</p>
<p>Na de rust was Ajax volgens de krant helemaal los. "Ajax danste langs de zwart-witte mannen. Tik, tik, tok, tak. Al die positiewisselingen, de techniek, de snelheid, de samenhang."</p>
<p>Bovendien liet de ploeg zien te kunnen strijden en nooit op te geven. "Op deze magische avond in Allianz Stadium bewees Ajax een compleet elftal te zijn dat alle facetten van het voetbal beheerst, dat rustig blijft als het moeilijk gaat, dat hoop en vertrouwen koestert, tot het einde toe."</p>
<h2>'Eindzege valt niet meer uit te sluiten'</h2>
<p>Volgens De Telegraaf is het bereiken van de halve finales door Ajax een geweldige prestatie "in tijden van miljoeneninvesteringen in het buitenland, bedragen waar een Nederlandse club alleen maar van kan dromen".</p>
<p>En dat deed de ploeg bovendien in stijl. "Met ook nog eens mooi voetbal werden Benfica, Bayern MÃ¼nchen maar vooral Real Madrid op de pijnbank gelegd."</p>
<p>De Telegraaf kijkt ook al verder vooruit: "Ajax behaalde op een sensationele manier de halve finale van de Champions League. Een nieuwe Europese eindzege valt niet meer uit te sluiten voor de stuntploeg van Ten Hag."</p>
