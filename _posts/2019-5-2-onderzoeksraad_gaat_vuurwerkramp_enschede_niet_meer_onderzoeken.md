---
layout: post
title: "Onderzoeksraad gaat vuurwerkramp Enschede niet meer onderzoeken"
date: Thu, 02 May 2019 15:03:37 +0200
category: politiek
externe_link: "https://nos.nl/l/2282964"
feature_image: "https://nos.nl/data/image/2018/06/20/480808/1008x567.jpg"
---

<p>De Onderzoeksraad voor Veiligheid (OVV) gaat niet alsnog een onderzoek doen naar de Enschedese vuurwerkramp uit het jaar 2000. De Tweede Kamer had daar om gevraagd, maar volgens de OVV heeft dat weinig zin.</p>
<p>Vertrekkend voorzitter Tjibbe Joustra schrijft aan de Kamer dat zijn raad niet bedoeld is voor historisch onderzoek. De OVV komt altijd in actie binnen afzienbare tijd na een voorval, niet 19 jaar na dato.</p>
<p>Na zoveel jaar kan de OVV niet meer eigenstandig onderzoeksinformatie verzamelen. "Vaak wordt na een ernstig voorval in de loop der tijd regelgeving aangepast, gaat vluchtige informatie verloren en veranderen betrokkenen van functie of zijn zij niet meer beschikbaar", schrijft Joustra.</p>
<h2>Rapport klokkenluider</h2>
<p>Aanleiding voor de Tweede Kamer om een nieuw onderzoek te vragen was het lijvige rapport van klokkenluider Paul van Buitenen. Volgens hem wordt de werkelijke oorzaak van de ramp, waarbij de wijk Roombeek grotendeels werd verwoest, al jaren verbloemd.</p>
<p>De rol van de overheid moest worden weggepoetst, zo stelt Van Buitenen. In plaats daarvan kreeg het bedrijf SE Fireworks vooral de schuld. Bij dat bedrijf zou te zwaar vuurwerk opgeslagen hebben gelegen.</p>
<p>Bij de explosie, op 13 mei 2000, kwamen 23 mensen om het leven en vielen honderden gewonden. De verwoeste wijk Roombeek is inmiddels herbouwd.</p>
