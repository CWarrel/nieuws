---
layout: post
title: "Meer zelfmoorden jongeren VS na uitkomen Netflix-serie, verband niet aangetoond"
date: Tue, 30 Apr 2019 03:30:45 +0200
category: cultuur
externe_link: "https://nos.nl/l/2282635"
feature_image: "https://nos.nl/data/image/2019/04/30/546909/1008x567.jpg"
---

<p>In de maand dat Netflix de eerste afleveringen van 13 Reasons Why online had gezet, steeg het aantal zelfmoorden onder jonge Amerikanen. De serie gaat over een tiener die zichzelf van het leven berooft. Op cassettebandjes die ze aan klasgenoten stuurt, noemt ze dertien redenen daarvoor.</p>
<p>Volgens Amerikaanse onderzoekers was het aantal zelfdodingen onder kinderen van 10 tot en met 17 jaar oud in april 2017 bijna 29 procent hoger dan je zou verwachten op basis van cijfers van voorgaande jaren. Het waren er 190.</p>
<p>Ook in de rest van 2017 lag het aantal zelfmoorden nog relatief hoog. In totaal maakten in de laatste negen maanden van 2017 naar schatting 195 meer 10- tot 17-jarigen een einde aan hun leven dan kon worden verwacht.</p>
<h2>Geen causaal verband</h2>
<p>De onderzoekers benadrukken dat hun studie geen oorzakelijk verband aantoont. Onbekend is of de kinderen die in april 2017 zelfmoord pleegden 13 Reasons Why hadden gezien.</p>
<p>Wel zegt de onderzoeksleider dat de manier waarop in de serie zelfmoord wordt weergegeven, zou kunnen leiden tot zelfmoordgedrag. En andere verklaringen voor de stijging, die zich overigens niet voordeed onder volwassenen, zijn er niet.</p>
<p>Een woordvoerder van Netflix zegt dat de streamingdienst het onderzoek nog aan het bestuderen is. "Het is een heel belangrijk onderwerp en we hebben hard gewerkt om te zorgen dat we deze gevoelige kwestie op een verantwoorde manier behandelen."</p>
<p>Hij wijst ook op een studie van de Universiteit van Pennsylvania, die vorige week verscheen. Daaruit bleek dat onderzoeksdeelnemers van 18 tot 30 die het tweede seizoen van de serie hadden gezien minder aan zelfmoord dachten dan leeftijdsgenoten die de serie niet hadden gezien.</p>
<p>Kort na de introductie van de serie kreeg Netflix veel kritiek, ook in Nederland. Zelfmoordpreventiestichting 113 stelde dat de serie de richtlijnen voor de media negeert. "Ze brengen namelijk methodes in beeld." Na de ophef voegde Netflix een waarschuwing toe.</p>
