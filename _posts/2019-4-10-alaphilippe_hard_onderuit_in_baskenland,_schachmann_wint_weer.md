---
layout: post
title: "Alaphilippe hard onderuit in Baskenland, Schachmann wint weer"
date: Wed, 10 Apr 2019 18:03:54 +0200
categories: 
- sport 
- wielrennen 
externe_link: "https://nos.nl/l/2279880"
feature_image: "https://nos.nl/data/image/2019/04/10/542730/1008x567.jpg"
---

<p>Maximilian Schachmann heeft de derde etappe in de Ronde van het Baskenland gewonnen en daarmee heeft de Duitser van Bora zijn leidende positie in het algemeen klassement met succes verdedigd.</p>
<p>Schachmann reed in de sprint heuvelop simpel weg bij de Italianen Diego Ulissi en Enrico Battaglin. Bauke Mollema finishte als achtste.</p>
<p>Op papier was de aankomst een kolfje naar de hand van Julian Alaphilippe. De Fransman van Deceuninck, winnaar van de tweede etappe, ging echter op zes kilometer van de streep hard onderuit.</p>
<h2>Verwondingen Alaphilippe vallen mee</h2>
<p>De nummer twee in het klassement nam de nummer drie, de Pool Michal Kwiatkowski, mee in zijn val en ook de Britse Tourwinnaar Geraint Thomas en de Spanjaard Enric Mas behoorden tot de slachtoffers.</p>
<p>Ze kwamen op ruime achterstand binnen, Alaphilippe als laatste op ruim twaalf minuten. "Ik weet niet wat er gebeurde. Er gingen vlak voor mij enkele wielen tegen elkaar aan en voor ik het wist lag ik op de grond. Het is de eerste keer dat ik met zo'n hoge snelheid onderuit ga, maar ik ben blij dat ik gefinisht ben."</p>
<p>De Fransman, winnaar van Milaan-Sanremo vorige maand, heeft op het eerste oog niets gebroken. "Het lijkt er niet op dat het ernstig is, maar ik heb wel pijn en ook enkele kneuzingen. We moeten kijken hoe ik me morgen voel."</p>
<p>Ook Kwiatkowski kon finishen en ook hij stelde op social media dat zijn verwondingen meevielen.</p>
<p>Door de valpartij zijn Alaphilippe en Kwiatkowski weggevallen uit de top van het klassement. De nieuwe nummer twee is Ion Izagirre. De Spanjaard van Astana heeft 33 seconden achterstand, de Oostenrijker Patrick Konrad (Bora) staat derde. Sam Oomen is de beste Nederlander op de tiende plek, met een achterstand van 1.16.</p>
<p>De vierde rit gaat donderdag over ruim 163 kilometer van Vitoria-Gasteiz naar Arrigorriaga. De Ronde van het Baskenland eindigt zaterdag.</p>
