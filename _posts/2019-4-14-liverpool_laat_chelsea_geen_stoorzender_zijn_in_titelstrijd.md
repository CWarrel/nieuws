---
layout: post
title: "Liverpool laat Chelsea geen stoorzender zijn in titelstrijd"
date: Sun, 14 Apr 2019 19:38:47 +0200
category: sport
externe_link: "https://nos.nl/l/2280484"
feature_image: "https://nos.nl/data/image/2019/04/14/543680/1008x567.jpg"
---

<p>Liverpool heeft ook in de kraker tegen Chelsea geen steek laten vallen in de strijd om de Engelse landstitel. De 'Reds' versloegen de 'Blues' met 2-0 en gaan nu aan kop met twee punten voorsprong op Manchester City, dat eerder op de dag met 3-1 won bij Crystal Palace maar nog wel een duel minder gespeeld heeft.</p>
<p>Met Virgil van Dijk in de basis en Georginio Wijnaldum als invaller, domineerde Liverpool. Het dwong Chelsea tot een compacte en defensieve speelstijl, maar dat weerhield de bezoekers uit Londen er niet van een paar keer gevaarlijk te counteren.</p>
<p>Sadio Mané en Mohamed Salah misten voor rust de beste kansen voor Liverpool.</p>
<p>Vlak na de rust waren beide aanvallers wel trefzeker. Mané kopte in de 51ste minuut raak na een voorzet van aanvoerder Jordan Henderson en Salah zorgde twee minuten later met een verwoestende uithaal voor de 2-0. De assist bij de tweede treffer kwam van Van Dijk. </p>
<p>Chelsea kreeg daarna nog enkele grote kansen, maar de thuisploeg incasseerde geen treffer. Het was de vijfde zege op rij voor de ploeg van coach Jürgen Klopp. Chelsea deed door de nederlaag slechte zaken in de strijd om een plek bij de eerste vier, die recht geeft op een Champions League-ticket. Manchester United en Arsenal hijgen Chelsea in de nek. </p>
<p>De ontknoping van de Engelse titelrace belooft bloedstollend te worden. Manchester City heeft het kampioenschap weliswaar in eigen hand en weet zich als de resterende vijf duels gewonnen worden zeker van de titel, maar het programma van de regerend kampioen oogt zwaarder dan dat van Liverpool.</p>
<p>City speelt volgende week thuis tegen Tottenham Hotspur en daarna wacht de uitwedstrijd tegen aartsrivaal Manchester United. Beide clubs zitten ook in de Champions League en bovendien speelt City op 18 mei nog de finale van de FA Cup tegen Watford.</p>
