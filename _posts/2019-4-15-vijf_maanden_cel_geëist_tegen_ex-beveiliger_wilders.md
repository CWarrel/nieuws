---
layout: post
title: "Vijf maanden cel geëist tegen ex-beveiliger Wilders"
date: Mon, 15 Apr 2019 12:30:23 +0200
category: nieuws
externe_link: "https://nos.nl/l/2280564"
feature_image: "https://nos.nl/data/image/2019/04/15/543827/1008x567.jpg"
---

<p>Het Openbaar Ministerie heeft vijf maanden celstraf en een tijdelijk beroepsverbod geëist tegen een voormalige beveiliger van PVV-leider Wilders. De verdachte, oud-politieman Faris K., wordt ervan beschuldigd dat hij geheime informatie over de huisvesting en de beveiliging van de politicus heeft doorgegeven aan drie vrouwen, onder wie zijn vriendin. K. werkte destijds bij de Dienst Bewaken en Beveiligen.</p>
<p>Ook zou hij vertrouwelijke informatie hebben gelekt over het bezoek van een van de dochters van de toenmalige president Obama aan Nederland, en de politiesystemen voor privégebruik hebben geraadpleegd. Hij werd in februari 2017 aangehouden.</p>
<h2>'Interessant doen'</h2>
<p>De rechter stelde al snel na de start van de zitting vast dat niets erop wijst dat K. kwade bedoelingen had met het delen van de vertrouwelijke informatie. Ook zou het geen kwalijke gevolgen hebben gehad. De rechter verweet K. dat hij "interessant wilde doen" om indruk te maken op de vrouwen. K. noemde zijn eigen gedrag onhandig en stom.</p>
<p>De man is al eerder in de problemen gekomen wegens het delen van politie-informatie. Toen kreeg hij voorwaardelijk strafontslag en een voorwaardelijke werkstraf. Nu eist het OM een onvoorwaardelijke gevangenisstraf en een verbod op het uitoefenen van een publiek ambt voor vijf jaar.</p>
<p>Geert Wilders heeft via Twitter laten weten dat hij de eis veel te laag vindt.</p>
