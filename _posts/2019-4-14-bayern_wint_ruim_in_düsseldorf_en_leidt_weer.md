---
layout: post
title: "Bayern wint ruim in Düsseldorf en leidt weer"
date: Sun, 14 Apr 2019 17:41:45 +0200
category: sport
externe_link: "https://nos.nl/l/2280459"
feature_image: "https://nos.nl/data/image/2019/04/14/543658/1008x567.jpg"
---

<p>Bayern München heeft op overtuigende wijze de koppositie in de Bundesliga weer overgenomen van Borussia Dortmund. De ploeg van trainer Niko Kovac won met 4-1 bij Fortuna Düsseldorf en heeft weer één punt voorsprong op Borussia Dortmund, dat zaterdag met 2-1 won van Mainz.</p>
<p>Van Fortuna Düsseldorf, de nummer tien van de Bundesliga, had Bayern weinig te duchten. De bezoekers waren op alle fronten beter en kwamen na een kwartier op voorsprong toen iedereen, inclusief de doelman, een voorzet van Kingsley Coman miste. De laatste tien keer dat Coman scoorde, won Bayern ook en dat was ditmaal niet anders.</p>
<p>Coman schoot ook de 0-2 binnen en Serge Gnabry zorgde in de tweede helft met een intikker voor 0-3. Vlak voor tijd scoorde de Belg Dodi Lukebakio voor de thuisploeg en bepaalde Leon Goretzka de eindstand namens Bayern op 1-4.</p>
<p>Door de zege verzekerde koploper Bayern zich als eerste Duitse club al van deelname aan het hoofdtoernooi van de Champions League van komend seizoen. Achter Bayern bezetten op dit moment ook Dortmund, RB Leipzig en Eintracht Frankfurt een positie bij de eerste vier, die recht geeft op een rechtstreeks Champions League-ticket. </p>
