---
layout: post
title: "Klanten Mastercard en Visa goedkoper uit"
date: Mon, 29 Apr 2019 11:59:20 +0200
categories: 
- financieel 
- geld 
externe_link: "https://www.telegraaf.nl/financieel/3509514/klanten-mastercard-en-visa-goedkoper-uit"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7fbabafa-6a65-11e9-84d4-02c309bc01c1.jpg"
---

<p class="intro">Mastercard en Visa verlagen bepaalde tarieven voor betalingen met credit- en debetkaarten in de Europese Unie met gemiddeld 40 procent.</p> <p>Beide Amerikaanse bedrijven hadden dit in december aangeboden om een einde te maken aan een Europees mededingingsonderzoek. De Europese Commissie heeft het aanbod geaccepteerd en legt het juridisch vast.</p><p>Brussel verdacht de creditcardmaatschappijen van concurrentievervalsing, omdat zij vergoedingen in rekening brachten bij winkeliers voor de verwerking van betalingen per kaart door consumenten van buiten de EU, bijvoorbeeld toeristen. De tarieven waren volgens de mededingswaakhond veel te hoog, waardoor de vrees bestond dat die zouden worden doorberekend aan de consument.</p><p>Mastercard en Visa verlagen de tarieven voor credit- en debetkaarten nu tot respectievelijk 0,3 en 0,2 procent van het aankoopbedrag. Dat is gelijk aan de maximaal toegestane vergoedingen voor betalingen binnen de EU. „De maatregel zal de kosten voor retailers in Europa verlagen, met uiteindelijk voordeel voor alle consumenten”, aldus EU-commissaris Margrethe Vestager (Mededinging).</p>
