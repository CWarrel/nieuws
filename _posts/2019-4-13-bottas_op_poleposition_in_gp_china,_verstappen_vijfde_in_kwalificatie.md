---
layout: post
title: "Bottas op poleposition in GP China, Verstappen vijfde in kwalificatie"
date: Sat, 13 Apr 2019 09:12:38 +0200
category: sport
externe_link: "https://nos.nl/l/2280232"
feature_image: "https://nos.nl/data/image/2019/04/13/543248/1008x567.jpg"
---

<p>Valtteri Bottas start zondag in de Grand Prix van China van poleposition. De Fin van Mercedes hield in de kwalificatie voor de duizendste grand prix in de Formule 1 teamgenoot Lewis Hamilton maar net achter zich. De Britse wereldkampioen was 0,023 seconde trager.</p>
<p>Voor Bottas is het de zevende poleposition in zijn loopbaan. Vorig seizoen in Rusland stond de WK-leider voor het laatst op pole. Op de tweede startrij staan zondag de Ferrari's van Sebastian Vettel (derde) en Charles Leclerc (vierde).</p>
<p>Max Verstappen zette in de kwalificatie de vijfde tijd (1.32,089) neer en begint zondag van de derde startrij aan de race. De nummer drie van het WK-klassement gaf ruim een halve seconde toe op Bottas. Naast hem op de startrij staat teamgenoot Pierre Gasly.</p>
<p>In de derde en laatste sessie van de kwalificatie spande het erom. Hamilton zette in zijn eerste snelle ronde een tijd neer van 1 minuut en 31,570 seconden. Bottas dook er vervolgens 0,007 seconde onder. De Fin kon zich daarna nog een fractie verbeteren en hield Hamilton achter zich.</p>
<h2>Boze Verstappen</h2>
<p>Verstappen wilde ook nog een tweede snelle ronde neerzetten, maar kwam daar door Sebastian Vettel niet aan toe. De Red Bull-rijder werd tot zijn grote onvrede gepasseerd door de Ferrari-coureur, waardoor hij tijd verloor en niet vlak vóór, maar vlak ná het vallen van de zwart-wit geblokte vlag over de finish kwam. De Nederlander, vorig jaar vijfde in China, voelde zich zwaar benadeeld.</p>
<p>"We bleven netjes achter elkaar, tot Vettel en twee Renaults ineens passeerden. Het is een ongeschreven wet dat je elkaar gewoon volgt in de aanloop naar een snelle ronde", zei Verstappen, die aangaf er nog wel op terug te komen bij andere races.</p>
<h2>Ricciardo zevende</h2>
<p>Verstappens oude teamgenoot Daniel Ricciardo pakte de zevende startplaats en was daar meer dan tevreden mee. De naar Renault vertrokken Australiër kent tot nu toe een moeilijk seizoen. Ricciardo won vorig jaar namens Red Bull in Shanghai, maar een dergelijke stunt is zondag lastig te herhalen.</p>
<p>"Ik ben wel blij voor het team met P7. Ik haal hier maar net de laatste sessie van de kwalificatie, dus dan is de uiteindelijke zevende plaats goed", zei Ricciardo.</p>
<p>Alexander Albon miste de kwalificatie. De Thai verloor aan het slot van de derde en laatste vrije training de controle over zijn Toro Rosso en belandde in de omheining. Albon kwam er zonder kleerscheuren af, maar van zijn bolide was weinig over.</p>
<p>"Dit was een onnodig foutje met grote gevolgen", gaf Albon na de training toe. Hij start zondag vanuit de pitstraat.</p>
<p>Antonio Giovinazzi (Alfa Romeo) bleef binnen tijdens de kwalificatie en zette daardoor geen tijd neer. Hij zal zondag achteraan moeten beginnen.</p>
