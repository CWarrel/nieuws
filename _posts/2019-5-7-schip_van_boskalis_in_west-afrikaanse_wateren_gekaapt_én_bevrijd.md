---
layout: post
title: "Schip van Boskalis in West-Afrikaanse wateren gekaapt én bevrijd"
date: Tue, 07 May 2019 14:26:54 +0200
category: nieuws
externe_link: "https://nos.nl/l/2283587"
feature_image: "https://nos.nl/data/image/2016/07/11/299226/1008x567.jpg"
---

<p>Een schip van het Nederlandse bedrijf Boskalis - een van de grootste baggerbedrijven ter wereld - is afgelopen zondag gekaapt in West-Afrikaanse wateren. Door snel optreden van de bemanning en de marine van zowel Equatoriaal Guinee als Spanje kon de kaping snel worden beëindigd en werd de bemanning met succes bevrijd.</p>
<p>De Blue Marlin was na het lossen van een lading in de wateren van Equatoriaal Guinee vertrokken met bestemming Malta. Het schip werd in de loop van zondagmiddag geënterd door meerdere gewapende piraten.</p>
<p>"Door snel en professioneel handelen wisten alle 20 bemanningsleden zich veilig te stellen in de citadel", aldus de topman van Boskalis, Peter Berdowski. Een citadel is een zwaar beveiligde ruimte in het schip die is uitgerust met communicatiemiddelen en een noodrantsoen.</p>
<p>Bij daglicht werd het schip door de marine geënterd en doorzocht. Daarbij werden geen piraten aangetroffen en werd de bemanning bevrijd. Volgens Boskalis verkeren ze in goede gezondheid.</p>
<h2>Onbestuurbaar</h2>
<p>Tijdens de periode aan boord hebben de piraten veelvuldig geschoten en veel materiële schade op de brug aangericht. Daardoor is het schip onbestuurbaar geworden. Boskalis heeft inmiddels een zeesleepboot gemobiliseerd om de Blue Marlin naar een veilige locatie te brengen.</p>
