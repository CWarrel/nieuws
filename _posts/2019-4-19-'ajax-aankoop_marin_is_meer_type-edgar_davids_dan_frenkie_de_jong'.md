---
layout: post
title: "'Ajax-aankoop Marin is meer type-Edgar Davids dan Frenkie de Jong'"
date: Fri, 19 Apr 2019 06:15:11 +0200
categories: 
- sport 
- voetbal 
externe_link: "https://nos.nl/l/2281104"
feature_image: "https://nos.nl/data/image/2019/04/19/544653/1008x567.jpg"
---

<p>De climax van het voetbalseizoen is aanstaande, maar achter de schermen is Ajax al volop bezig met volgend seizoen. Middenvelder Razvan Marin, nu nog speler van Standard Luik, is begin april gepresenteerd als de eerste nieuwe aankoop. Maar wie is deze Roemeen en kan hij de leegte opvullen die Frenkie de Jong straks achterlaat?</p>
<p>"Als je puur naar goals en assists gaat kijken, zou het mij niet verbazen als Marin De Jong gaat overvleugelen. Maar het oogstrelende van Frenkie, het gemak van ergens uitdraaien en een oplossing vinden, dat heeft Marin minder."</p>
<p>Aan het woord is Belgisch voetbalcommentator Filip Joos. Gevraagd naar een vergelijking komt hij al snel tot de conclusie dat die eigenlijk mank gaat. Waar De Jong met name voor de verdediging opereert als architect van vrijwel iedere aanval, is Marin meer een man van de beslissende pass of iemand die zelf een goal maakt.</p>
<p>Joos: "Marin heeft duidelijk meer scorend vermogen. En wat Frenkie onlangs in de eerste helft bij Nederland-Duitsland overkwam, dat hij volledig overspeeld werd, door die ondergrens zal Marin niet zakken. Maar hij zal de bovengrens van Frenkie ook niet halen."</p>
<p>Tot zover de vergelijking met De Jong. Want er is nog een voormalig Ajax-speler aan wie Joos moet denken bij Marin. "De drang en drive spat er vanaf bij hem. Marin is echt een motor voor een ploeg. Dat maakt hem opwindend om naar te kijken. Wat dat betreft is het meer een type-Edgar Davids. Niet een man van veel hoogstandjes, maar zijn functionele techniek is meer dan behoorlijk."</p>
<p>Ajax heeft in ieder geval flink de portemonnee getrokken voor de 22-jarige Roemeen. Met 12,5 miljoen euro is hij een van de duurste aankopen in de Amsterdamse clubgeschiedenis. Alleen voor Daley Blind (16 tot 21 miljoen euro), Miralem Sulejmani (16,25 miljoen euro) en David Neres (12 tot 15 miljoen euro) betaalde Ajax in het verleden meer.</p>
<h2>Prijskaartje</h2>
<p>"Het is een stevig bedrag voor een voetballer uit de Belgische competitie. Kevin De Bruyne (in 2012 voor acht miljoen van Genk naar Chelsea, red.) is destijds voor minder weggegaan, hè. Maar je haalt een goede speler tegenwoordig niet meer zomaar uit België", weet Joos.</p>
<p>"Dat komt door de grote transfers van bijvoorbeeld De Bruyne, Thibaut Courtois en Eden Hazard en heeft ook te maken met de prestaties van de nationale ploeg. Dat straalt af op onze competitie. Maar ik vind wel dat Marin er bij Ajax direct moet staan voor die prijs. En dat verwacht ik ook wel."</p>
<p>Naast de voetbalkwaliteiten, heeft Marin volgens Joos ook een persoonlijkheid waar ze bij Ajax veel plezier aan kunnen beleven. "Hij is geen mannetje met maniertjes. Hij zal niet in de media verschijnen omdat hij zes vriendinnen heeft gedumpt of 25 nieuwe tattoos heeft laten zetten. Hij heeft wat dat betreft een soort soberheid over zich. Echt een trouwe soldaat voor je club."</p>
<p>"Supporters zullen zich ook makkelijk met hem kunnen identificeren. Daarom begrijp ik de aankoop van Ajax absoluut. Ik zou er wel vertrouwen in hebben als ik fan was. Ze zullen hem in Luik zeker nog gaan missen. Hij is de maizena van het team: de man die de boel bij elkaar houdt."</p>
