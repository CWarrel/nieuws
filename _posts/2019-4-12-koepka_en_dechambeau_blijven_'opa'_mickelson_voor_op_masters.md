---
layout: post
title: "Koepka en DeChambeau blijven 'opa' Mickelson voor op Masters"
date: Fri, 12 Apr 2019 09:01:41 +0200
category: sport
externe_link: "https://nos.nl/l/2280086"
feature_image: "https://nos.nl/data/image/2019/04/12/543063/1008x567.jpg"
---

<p>Brooks Koepka en Bryson DeChambeau gaan na de eerste dag van de Masters in het Amerikaanse Augusta aan de leiding. De Amerikanen hebben op het eerste major-toernooi van dit jaar met -6 één slag voorsprong op Phil Mickelson.</p>
<p>Koepka excelleert de afgelopen jaren vooral op de majors. Zo veroverde hij vijf titels op de Amerikaanse tour en drie daarvan waren op een major: in 2017 won hij het US Open en in 2018 het PGA Championship en het US Open.</p>
<h2>DeChambeau in vorm</h2>
<p>Op de banen van Augusta National hoefde Koepka in de eerste ronde geen bogey te noteren. Na één birdie in de eerste negen holes maakte hij vijf birdies op de tweede negen holes, waarvan vier op een rij.</p>
<p>DeChambeau kwam op de majors nog niet verder dan de vijftiende plaats (in 2016 op het US Open), maar won sinds juni vorig jaar al vijf PGA-toernooien. De 25-jarige Amerikaan wisselde drie bogeys af met negen birdies, waarvan vier op de laatste vier holes.</p>
<h2>Oudste ooit?</h2>
<p>De 48-jarige Mickelson kan de oudste Masters-winnaar ooit worden. Hij zou dan legende Jack Nicklaus opvolgen, die in 1986 op 46-jarige leeftijd nog de beste was in Augusta. Mickelson won de Masters al in 2004, 2006 en 2010.</p>
<p>Viervoudig winnaar Tiger Woods had wat moeite met putten op de eerste holes, maar staat met -2 elfde.Titelhouder Patrick Reid staat 44ste met +1.</p>
