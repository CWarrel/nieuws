---
layout: post
title: "Bertens kwartfinaliste in Stuttgart met indrukwekkend aantal aces"
date: Thu, 25 Apr 2019 17:49:59 +0200
category: sport
externe_link: "https://nos.nl/l/2282031"
feature_image: "https://nos.nl/data/image/2019/04/25/545983/1008x567.jpg"
---

<p>Kiki Bertens heeft de kwartfinales gehaald van het sterk bezette graveltoernooi in Stuttgart. De Zuid-Hollandse knokte zich met onder meer twintig aces langs de Zwitserse Belinda Bencic: 4-6, 6-3, 6-4.</p>
<p>De speelsters deden op de indoorbaan qua spel niet veel voor elkaar onder. Het verschil zat hem twee sets lang in hun efficiÃ«ntie.</p>
<p>De Zwitserse mondiale nummer twintig, die dit jaar het toernooi in Dubai won, verzilverde haar eerste twee breakpoints. Bertens had maar liefst elf kansen daarvoor nodig.</p>
<p>Waar gemiste kansen Bertens voorheen dwars bleven zitten en haar ondergang inleidden, bleef ze nu wel positief.</p>
<p>Bertens brak Bencic in de vijfde game van de derde set en gaf haar geen kans meer om terug te komen, getuige haar twee aces in de slotgame.</p>
<h2>'Twintig aces? Wow!'</h2>
<p>"Ik speelde niet op mijn best, maar mijn service heeft mij erdoorheen geholpen. Heb ik twintig aces geslagen? Wow, dat is nog nooit gebeurd", keek een zichtbaar opgeluchte Bertens terug op haar winst. Het vorige persoonlijke acesrecord van Bertens stond op vijftien in haar duel met Ashleigh Barty in Sydney dit jaar.</p>
<p>Bertens neemt het in de kwartfinales op tegen de Duitse Angelique Kerber, de toernooiwinnares van 2015 en 2016. De mondiale nummer vijf trok in een Duits onderonsje met Andrea Petkovic aan het langste eind: 6-2, 6-4.</p>
<p>Bertens en Kerber speelden vier keer eerder tegen elkaar. Beiden boekten twee zeges, beiden eenmaal op gravel. Bertens won hun laatste ontmoeting, eind vorig jaar bij de WTA Finals in Singapore.</p>
