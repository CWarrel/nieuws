---
layout: post
title: "Italianen verbazen zich over De Jong: 'Die jongen had ons plan meteen door'"
date: Thu, 11 Apr 2019 07:55:44 +0200
category: sport
externe_link: "https://nos.nl/l/2279936"
feature_image: "https://nos.nl/data/image/2019/04/11/542825/1008x567.jpg"
---

<p>De toonaangevende Italiaanse sportkrant La Gazzetta dello Sport heeft met Ajax-Juventus (1-1) een "geweldige Europese voetbalavond" beleefd met een "intens, hoog ritme en hoogwaardige techniek". En de krant is duidelijk in zijn conclusie: "De Nederlanders waren beter."</p>
<p>Dat laatste had volgens Juventus-coach Massimiliano Allegri vooral te maken met Frenkie de Jong. Allegri had Federico Bernardeschi de opdracht gegeven om de middenvelder van Ajax zo veel mogelijk voor de voeten te lopen in het kwartfinaleduel van de Champions League.</p>
<p>"Die jongen had ons plan meteen door", zei Allegri. "Hij draaide zo makkelijk weg, zodat we hem anders moesten bespelen. Bij De Jong begint bijna iedere aanval van Ajax. We hebben hem niet kunnen afstoppen."</p>
<p>Ook de Gazzetta ziet De Jong als uitblinker, maar roemt daarnaast Matthijs de Ligt: "Ze hebben wéér indruk gemaakt. En Hakim Ziyech vindt altijd een manier om op goal te schieten."</p>
<p>"Ajax heeft ons erg onder druk gezet", stelde Allegri. "Ze speelden geweldig in kleine ruimtes. Wij hebben verdedigd zoals misschien alleen Italianen dat kunnen. Ik had graag gezien dat we er ook iets vaker beter uit waren gekomen."</p>
<h2>Terugdenken aan WK-finale van 1974</h2>
<p>De gelijkmaker van David Neres direct na rust (die volgde op de 1-0 van Cristiano Ronaldo pal voor rust) roept bij de Gazzetta herinneringen op aan het Nederlands elftal van 1974, dat onder aanvoering van Johan Cruijff en Willem van Hanegem in de WK-finale tegenstander Duitsland in de eerste minuten overrompelde.</p>
<p>"Het deed denken aan het grote Holland van 1974", schrijft de Italiaanse sportkrant. "Nederland begon de finale en voordat Duitsland de bal had geraakt, kregen ze een strafschop. Hier was het bijna hetzelfde. De tweede helft begon, Juventus verspeelde de bal aan Neres. Die rende naar voren, schoot en de bal lag in de hoek."</p>
<p>"Uiteindelijk mogen we blij zijn met het gelijkspel. Dit biedt perspectief voor onze thuiswedstrijd van dinsdag", aldus Allegri, die afsloot met een kleine waarschuwing voor Ajax. "Ronaldo deed het goed. Hij zal fitter worden en alleen maar beter."</p>
<p>De return is volgende week dinsdag in Turijn.</p>
