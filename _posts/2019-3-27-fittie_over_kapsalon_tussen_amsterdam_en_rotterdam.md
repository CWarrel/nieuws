---
layout: post
title: "Fittie over kapsalon tussen Amsterdam en Rotterdam"
date: Wed, 27 Mar 2019 10:57:10 +0100
categories: 
- entertainment 
- opmerkelijk 
externe_link: "https://nos.nl/l/2277792"
feature_image: "https://nos.nl/data/image/2019/03/27/539686/1008x567.jpg"
---

<p>Van wie is de kapsalon? Van Rotterdam, vinden Rotterdammers, die dan ook woedend zijn over een reclamebord van een Amsterdamse grillroom en shoarmazaak. Daarop wordt de machtige snack van friet met shoarma of döner, gesmolten kaas, sla en saus aangeprezen als "Amsterdam speciality Real kapsalon".</p>
<p>Ondernemer Dervis Bengü van de Rotterdamse grillroom El Aviva, die claimt dat de kapsalon door hem is uitgevonden, zegt tegen Het Parool: "Ik heb mensen in mijn zaak gehad die dit in Amsterdam zagen. Ik baal hier ontzettend van. Maar wat kan ik er verder aan doen? Ik heb geen patent op de kapsalon."</p>
<h2>Rotterdams erfgoed</h2>
<p>Hij is niet de enige die zich kwaad maakt. De Amsterdamse krant laat hoogleraar stadshistorie Paul van de Laar van de Erasmus Universiteit Rotterdam aan het woord. Hij is ook directeur van Museum Rotterdam en wijst erop dat de kapsalon zelfs op de lijst van Rotterdams erfgoed van dat museum staat.</p>
<p>De kapsalon is zestien jaar geleden ontstaan toen de Kaapverdische kapper Nataniël Gomes bij zijn buren van shoarmazaak El Aviva aan de Rotterdamse Schiedamseweg zijn eigen gerecht liet samenstellen: patat bedekt met shoarma of döner plus knoflooksaus of sambal, afgetopt met kaas, even onder de grill zodat de kaas smelt, met bovenop salade en vaak weer extra saus.</p>
<p>Sindsdien is het gerecht in heel Nederland populair, dus ook in Amsterdam. De eigenaar van de betreffende Amsterdamse grillroom zegt dan ook tegen de Amsterdamse tv-zender AT5: "Meer bedrijven promoten het als specialiteit uit Amsterdam. Maar misschien kun je zeggen: de kapsalon komt uit Rotterdam, maar wij in Amsterdam maken het gerecht beter."</p>
