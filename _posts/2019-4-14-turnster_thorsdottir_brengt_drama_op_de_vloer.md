---
layout: post
title: "Turnster Thorsdottir brengt drama op de vloer"
date: Sun, 14 Apr 2019 10:22:16 +0200
category: sport
externe_link: "https://nos.nl/l/2280390"
feature_image: "https://nos.nl/data/image/2019/04/14/543513/1008x567.jpg"
---

<p>Medaille of niet, Eyhtora Thorsdottir weet zondagmiddag de blikken zeker op zich gericht tijdens de vloerfinale bij de EK turnen. De 20-jarige turnster, die in de toekomst een musicalcarrière ambieert, staat bekend om haar uitvoeringen vol expressie.</p>
<p>In het Poolse Sczcecin toont Thorsdottir een nieuwe vloeroefening waarin ze al haar dramatiek kan leggen. Het onderscheidt haar van de rest van het deelnemersveld.</p>
<p>Voortbewegend op Portugese fado-klanken van 'Porto de Magoas', gezongen door Dolce Pontes, dragen het lichaam en gezicht van Thorsdottir een gevoel uit van pijn en intens verdriet. "Ik heb er geen concreet verhaal bij. Maar met de Portugese zangeres krijg ik er een melancholisch idee bij. Alsof ik een baby ben verloren, zoiets. Ik denk dat mensen het voor zichzelf wel invullen."Dat merkt Thorsdottir ook aan de reacties die ze krijgt op haar vloeroptreden. "Een meisje, dat ernstig ziek is, stuurde mij een berichtje. Ze schreef dat ze de ziekte en de strijd terugzag in de oefening. Dat vond ik zo mooi om te horen, dat zij dat erin ziet en dat het haar ook steun kan geven."</p>
<p>"Daar gaat het allemaal om. Het gaat niet om het verhaal, dat ík erin zie. Als ik maar weet hoe ik het wil presenteren, kan iedereen het anders interpreteren. Dat is zo mooi van kunst, van dans. Iedereen kan het zelf invullen."</p>
<h2>'Ik moet het voelen'</h2>
<p>Waar sommige andere turnsters voor hun vloeroefening kiezen voor opgewekte, opzwepende muziek neigt Thorsdottir in deze oefening juist naar somberheid en drama.</p>
<p>"Ik kies dat zelf niet", zegt Thorsdottir. "Dat doet mijn coach (Patrick Kiens, red.). Ik kan wel wat inbreng geven. Als ik het nét niet voel, dan doen we er iets aan. Of zoeken we iets anders. Patrick zegt altijd: als jij het verkoopt, dan werkt het altijd. Maar ik moet het wel voelen."</p>
<h2>Genoeg voor medaille?</h2>
<p>Net zo belangrijk voor Thorsdottir en haar trainers is de vraag hoe toeschouwers en jury reageren op de nieuwe, theatrale act. "We kijken score-technisch, maar het is ook fijn als het aanslaat bij het publiek. Als ik positieve reacties om mij heen krijg, dan doe ik het ook met een reden. Dan geeft het mij 'purpose'."</p>
<p>Of het genoeg is om Thorsdottir, die ruim een jaar uit de roulatie is geweest door blessureleed, aan een medaille te helpen, moet zondag blijken. In de kwalificatie zette zij de vierde score neer.</p>
<p>De artistieke turnster merkt in ieder geval steeds nadrukkelijker dat de nieuwe vloeroefening perspectieven biedt voor de toekomst. "In het begin had ik nog twijfels, maar het begint steeds meer een blijvertje te worden."</p>
