---
layout: post
title: "Telstar stuurt ’ziek gemelde’ speler weg na bezoek aan Spurs-Ajax"
date: Mon, 06 May 2019 19:46:36 +0200
category: sport
externe_link: "https://www.telegraaf.nl/sport/3544860/telstar-stuurt-ziek-gemelde-speler-weg-na-bezoek-aan-spurs-ajax"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3e156d6e-702f-11e9-809c-0255c322e81b.jpg"
---

<p class="intro">Telstar heeft het contract met aanvaller Jordi van der Laan per direct ontbonden, en wel om een heel opmerkelijke reden...</p> <p>De 25-jarige aanvaller had zich afgelopen dinsdag ziek gemeld voor de training van de ploeg uit de Keuken Kampioen Divisie, omdat hij naar de Champions League-wedstrijd van Ajax tegen Tottenham Hotspur wilde. Via een vriend had hij een kaartje voor de wedstrijd gekregen. Dat meldt de IJmuider Courant.</p><p>Overtuigd van geen vrij</p><p>„Ik was er van overtuigd dat ik geen vrij zou krijgen van de training”, vertelt Van der Laan in die krant. „Bij deze beslissing heb ik meegenomen dat wij met Telstar nergens meer voor speelden en ikzelf gezien het aantal speelminuten in de afgelopen periode slechts een geringe kans had om in te vallen tegen Jong PSV. In elk ander geval zou ik absoluut niet naar Londen zijn gegaan”, aldus de aanvaller, die dit seizoen zeven competitiewedstrijden in actie kwam zonder te scoren.</p><p>„Ik heb echter alsnog voor de Champions League-wedstrijd aangegeven dat ik niet ziek was en in Londen zat. Het was dus niet zo dat mensen van de club verbaasd waren mij op televisiebeelden te herkennen, want op dat moment waren ze namelijk al op de hoogte. Het blijft overigens wel bijzonder dat ik met mijn dikke kop drie keer in beeld ben gekomen”, zegt Van der Laan, die één seizoen Telstar achter zijn naam heeft staan.</p><p>Onhandige actie</p><p>Technisch directeur Piet Buter van Telstar bevestigt het verhaal tegenover de krant. Van der Laan: „Ik besef natuurlijk dat het een heel onhandige actie is geweest. Ik heb afgelopen donderdag naar aanleiding van de situatie een gesprek gehad met Piet en in goede harmonie is besloten uit elkaar te gaan.” De aanvaller had al eerder van de club te horen gekregen dat de optie in zijn contract niet gelicht zou worden.</p><p>Overigens reageerde Van der Laan heel snel toen het nieuws over zijn opmerkelijke verhaal naar buiten kwam. „Ik verdien nu toch wel een kaartje voor de wedstrijd van woensdag? Ben tenslotte toch vrij”, twitterde de bij Telstar weggestuurde speler.</p>
