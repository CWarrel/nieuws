---
layout: post
title: "Turkije waarschuwt Trump over Moslimbroederschapbesluit"
date: Wed, 01 May 2019 10:15:56 +0200
category: nieuws
externe_link: "https://nos.nl/l/2282800"
feature_image: "https://nos.nl/data/image/2019/05/01/547180/1008x567.jpg"
---

<p>Turkije vindt het een extreem foute stap als de Verenigde Staten de Moslimbroederschap aanmerken als terroristische organisatie. Het land speelt zo terroristische organisaties zoals IS in de kaart, zegt Ankara.</p>
<p>Het land reageert hiermee op het voornemen van het Witte Huis om de Moslimbroederschap op de terreurlijst te zetten. Persvoorlichter Sanders bevestigde gisteravond dat president Trump daarmee bezig is.</p>
<p>Volgens de Turken verhindert dat voorgenomen besluit de democratische verworvenheden in de islamitische wereld. "Het is de beste propaganda die je IS kan geven", zegt een woordvoerder van president Erdogan.</p>
<p>Trump wil de beweging op de terreurlijst zetten op verzoek van de Egyptische president Sisi. Die heeft in eigen land de Moslimbroederschap al betiteld als terroristische organisatie. Bijna alle leden van de partij zitten daar vast, zoals oud-president Morsi die in 2014 door Sisi werd afgezet. Andere leden en sympathisanten werden de afgelopen jaren ter dood veroordeeld of leven buiten Egypte in ballingschap, voornamelijk in Turkije.</p>
<p>Turkije is niet de enige partij die zich keert tegen de beslissing van Trump. Zo zegt Daniel Benjamin, de voormalige Amerikaanse coördinator terrorismebestrijding, tegen The Guardian dat er geen enkele wettelijke basis is om de partij te bestempelen als terroristisch. Hij wijst erop dat de Egyptische tak van de Moslimbroederschap vanaf de jaren 70 geweld heeft afgezworen.</p>
<p>Bovendien zullen Egypte en Saudi-Arabië, belangrijke Amerikaanse bondgenoten in het Midden-Oosten, weliswaar dankbaar zijn voor de stap, maar voor de relatie met andere strategische landen in de regio kan de beslissing juist een risico zijn, denkt Benjamin.</p>
<p>Naast door Turkije wordt de Moslimbroederschap gesteund door Qatar. Verder speelt de organisatie een belangrijke rol in landen als Tunesië, waar leden zelfs in de coalitie zitten met een seculiere partij, Irak, Koeweit en Jordanië. Ook maken de Moslimbroeders deel uit van de door de VN gesteunde regering in Libië.</p>
<p>De Moslimbroederschap zelf zegt niet onder de indruk te zijn van Trumps maatregel en zegt door te gaan met het naar eigen zeggen "gematigde en vreedzame denken" en te blijven bijdragen aan de gemeenschap.</p>
