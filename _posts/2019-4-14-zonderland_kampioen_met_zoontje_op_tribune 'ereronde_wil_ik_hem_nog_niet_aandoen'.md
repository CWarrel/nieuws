---
layout: post
title: "Zonderland kampioen met zoontje op tribune? 'Ereronde wil ik hem nog niet aandoen'"
date: Sun, 14 Apr 2019 09:01:49 +0200
category: sport
externe_link: "https://nos.nl/l/2280374"
feature_image: "https://nos.nl/data/image/2019/04/14/543486/1008x567.jpg"
---

<p>Nee, extra motivatie heeft Epke Zonderland niet nodig, als hij vanmiddag in de rekstok springt in het Poolse Szczecin. Maar dat zijn zoontje Bert hem Europees kampioen kan zien worden, is toch wel heel mooi.</p>
<p>Zonderland junior moet zijn eerste verjaardag nog vieren, dus luidruchtige aanmoedigingen verwacht zijn vader niet. "Hij zal er wel niks van meekrijgen, maar voor mij is het heel tof dat hij erbij is."</p>
<p>"Ik heb hem gisteren (vrijdag, red.) al even opgezocht. Het is natuurlijk te gek dat je hem hier even in je handen kan nemen, daar word ik superblij van."</p>
<p>Zonderland voelt zich 'fit en fris', een dag voor zijn EK-finale op de rekstok:</p>
<p>Toen Zonderland wereldkampioen werd, begin november, was Bert drie weken oud. Veel te jong om af te reizen naar Doha, waar zijn vader een weergaloze oefening afwerkte en zich voor de derde keer in zijn loopbaan kroonde tot beste van de wereld.</p>
<p>Zonderland droeg zijn gouden medaille destijds op aan zijn zoon. Een mooi gebaar, maar die vijftien dagen dat hij en Bert van elkaar gescheiden waren? Verschrikkelijk.</p>
<p>"Dat ze hier gewoon zijn, is heel anders dan dat je eerst je wedstrijd moet turnen en ze pas ziet als je daarna weer naar huis gaat", zegt Zonderland bijna een half jaar later, met een lach die op zijn gezicht gebeiteld lijkt. "Dat vind ik heel leuk."</p>
<p>Specialist Srbic en 'flink gedreven mannetje' Dalalojan zijn de grootste concurrenten van Zonderland:</p>
<p>En dus spoedt Zonderland zich vanmiddag zo snel mogelijk na zijn oefening, die hem zijn derde Europese titel moet opleveren, naar de tribunes. Maar wel pas ná een eventuele ereronde.</p>
<p>"Hem op mijn schouders meenemen wil ik hem nog niet aandoen, haha. Daar is hij net iets te jong voor."</p>
