---
layout: post
title: "ADO Den Haag duwt Excelsior richting nacompetitie"
date: Thu, 25 Apr 2019 20:23:38 +0200
category: sport
externe_link: "https://nos.nl/l/2282057"
feature_image: "https://nos.nl/data/image/2019/04/25/546023/1008x567.jpg"
---

<p>Excelsior kan de nacompetitie nauwelijks meer ontlopen. De ploeg van trainer Ricardo Moniz verloor met 3-1 bij ADO Den Haag, dat zich definitief veilig speelde.</p>
<p>Eerder dit seizoen eindigde het treffen in Rotterdam in 2-4, met liefst vier goals van Nasser El Khayati.</p>
<p>De ADO-spits had ook in Den Haag het vizier op scherp staan, want al na twee minuten lag de bal in het net. Op aangeven van Sheraldo Becker maakte El Khayati de 1-0.</p>
<p>Excelsior, dat bij een zege de degradatie van NAC zou bezegelen, kroop uit z'n schulp. ADO-doelman Robert Zwinkels moest handelend optreden bij een kopbal van Ali Messaoud.</p>
<p>Een minuut later was de gelijkmaker wel een feit. Na een voorzet van Denis Mahmudov tikte de geheel vrijstaande Jeffry Fortes de bal binnen.</p>
<p>Excelsior bleek in het vervolg van de eerste helft de betere ploeg, maar ADO nam weer de leiding. Danny Bakker kopte raak uit een corner. Op slag van rust kreeg Mahmudov een kans op de 2-2. John Goossens stond echter in de baan van zijn schot.</p>
<h2>Becker beslissend</h2>
<p>In de tweede helft gebeurde er aanvankelijk weinig. Pas een dik kwartier voor tijd zorgde Becker voor de beslissing. Via het been van Herv√© Matthys verschalkte hij keeper Alessandro Damen.</p>
<p>Mounir El Hamdaoui had vijf minuten voor tijd de spanning terug kunnen brengen, maar van dichtbij mikte hij hoog over.</p>
<p>Excelsior staat met twee duels te gaan nog altijd zeventiende in de eredivisie, vijf punten voor hekkensluiter NAC. Het speelt nog tegen Heracles (uit) en AZ (thuis).</p>
