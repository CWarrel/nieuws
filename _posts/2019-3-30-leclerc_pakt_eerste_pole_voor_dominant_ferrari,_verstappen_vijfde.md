---
layout: post
title: "Leclerc pakt eerste pole voor dominant Ferrari, Verstappen vijfde"
date: Sat, 30 Mar 2019 17:12:46 +0100
categories: 
- sport 
- autosport 
externe_link: "https://nos.nl/l/2278256"
feature_image: "https://nos.nl/data/image/2019/03/30/540370/1008x567.jpg"
---

<p>Charles Leclerc heeft in Bahrein zijn status als talent onderstreept door voor het eerst in zijn carrière poleposition te pakken. De 21-jarige Monegask noteerde in de kwalificatie 1.27,866 en bleef teamgenoot Sebastian Vettel (op 0,294) en Lewis Hamilton (0,324) voor.</p>
<p>Max Verstappen hoopte op een plek bij de eerste vier, maar moest zich onder het kunstlicht tevreden stellen met een vijfde plaats (0,886).</p>
<p>"Ik ben niet blij", aldus Verstappen. "De balans van de auto is niet goed. Het klinkt raar, maar ik heb alles eruit gehaald wat erin zat. Ben nog blij dat ik vijfde ben."</p>
<p>Bahrein is overigens niet het favoriete circuit van de Limburger: van de vier eerdere deelnames haalde hij alleen de finish in 2016 (zesde).</p>
<h2>Op een na jongste</h2>
<p>Leclerc is met 21 jaar en 4 maanden de op een na jongste Formule 1-coureur die van poleposition vertrekt. Vettel is nog steeds recordhouder met 21 jaar en 2 maanden bij de Grand Prix van Italië (2008).</p>
<p>"Dit is een lekker begin, maar het gaat om de race. Mijn ronde was trouwens niet eens perfect", temperde Leclerc de euforie.</p>
<p>Reden tot optimisme heeft hij overigens wel, gezien de ijzersterke indruk die Ferrari de afgelopen dagen in de woestijn heeft gemaakt. De Italiaanse renstal domineerde de vrije trainingen en noteerde voortdurend de snelste tijden. Leclerc en Vettel wisselden elkaar af als snelsten. </p>
<h2>Bottas vierde</h2>
<p>Valtteri Bottas, die in Australië de eerste race van het Formule 1-seizoen won, zorgde er met de vierde tijd voor dat Mercedes zondag met twee wagens op de tweede startrij staat.</p>
<p>Verstappens Red Bull-teamgenoot Pierre Gasly kwam niet verder dan de tweede kwalificatiesessie en stelde teleur met de dertiende tijd.</p>
