---
layout: post
title: "Dode bij explosie en brand in galerijflat Voorburg"
date: Wed, 17 Apr 2019 02:37:01 +0200
category: nieuws
externe_link: "https://nos.nl/l/2280817"
feature_image: "https://nos.nl/data/image/2019/04/17/544246/1008x567.jpg"
---

<p>Bij een explosie en een brand in een appartement in Voorburg is een dode gevallen. Het gaat om de bewoner van een galerijflat. De man werd gewond uit de brandende woning gehaald en daarna tevergeefs gereanimeerd.</p>
<p>De schade is groot: zowel aan de voor- als aan de achterkant van het pand liggen de ramen eruit en is de gevel ontzet. De omgeving ligt bezaaid met glassplinters.</p>
<p>Buurtbewoners werden rond 00.30 uur wakker van een explosie. "Ik hoorde glasgerinkel", vertelt een buurvrouw aan Omroep West. "Ik dacht in eerste instantie nog slaperig dat iemand een bord liet vallen."</p>
<h2>Zoontje opgepakt</h2>
<p>Een buurman bonkte op de ramen van haar huis en riep dat zij naar buiten moest komen. "Ik heb meteen mijn zoontje opgepakt en we zijn het huis uit gegaan."</p>
<p>"Je schrikt je de tandjes", vertelt een andere bewoner. "Er was een enorme rookontwikkeling. Ik hoorde andere bewoners proestend op de galerij voorbijkomen."</p>
<p>Woningen in het appartementencomplex aan de Frans Mortelmansstraat werden ontruimd. De bewoners mochten rond 02.00 uur weer terug naar huis.</p>
<p>Over de oorzaak van de explosie en brand is nog niets bekend. Buurtbewoners hadden eerder last ondervonden van de buurman: hij had ruiten aan beide kanten van zijn woning ingegooid.</p>
