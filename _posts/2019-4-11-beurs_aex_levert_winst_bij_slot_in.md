---
layout: post
title: "Beurs: AEX levert winst bij slot in"
date: Thu, 11 Apr 2019 17:48:00 +0200
categories: 
- financieel 
- koersen 
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b90bf5b6-5c74-11e9-8fc6-02d2fb1aa1d7.jpg"
---

<p class="intro">De AEX is vandaag vlak gesloten. Beleggers deden het rustig aan in aanloop naar de cijferpublicaties van bedrijven.</p> <p>De AEX sloot onveranderd op 561,8 punten, na een groot deel van de dag op winst te hebben gestaan. Daarmee bevindt de index nog altijd nabij de vorige week neergezette hoogste slotstand van dit jaar van 562,6 punten en de jaartop van 564,3 punten.</p><p>De meeste overige Europese beursgraadmeters eindigden hoger. De Duitse DAX en Franse CAC 40 klommen 0,3% respectievelijk 0,7%. De Britse FTSE 100 verloor 0,1%.</p><p>Bij sluiting van de Europese beurzen schommelden de Amerikaanse beursgraadmeters rond de slotstanden van woensdag.</p><p>Vermogensbeheerder Richard Abma van OHV vindt het aanhoudend optimisme bij beleggers terecht. „Met rentes in Europa van rond 0% en een gemiddeld dividendrendement van 3,5% zijn aandelen nog altijd aantrekkelijk gewaardeerd. Ik zie de komende kwartaalcijfers ook met vertrouwen tegemoet, mede omdat bedrijven nauwelijks met winstwaarschuwingen zijn gekomen.”</p><p>De zorgen die het IMF en centrale banken de afgelopen dagen uitten over de economie, verontrusten Abma niet. „Het IMF heeft de groeiverwachting voor de wereldeconomie weliswaar tot 3,3% verlaagd, maar dat is nog altijd een mooi cijfer. Weliswaar is een verdere neerwaartse bijstelling later dit jaar mogelijk, maar ik zie recent vooral hoopvolle signalen en historische lage werkloosheidspercentages.”</p><p>Hoofdeconoom Luc Aben (Van Lanschot) is eveneens positief gestemd. „Beleggers hadden al rekening gehouden met de bijstelling door het IMF en de voorzichtige woorden van ECB-topman Draghi. Uit Azië kwamen recent wat groene scheuten, wat over een paar maanden mogelijk zal zorgen voor betere berichten over de Europese economie.”</p><p>Hij wijst erop dat het bij de kwartaalberichten van Europese bedrijven vooral om de prognoses gaat. „De consensus is dat de resultaten in het eerste kwartaal licht zullen dalen. Het tweede kwartaal moet beter uitpakken, omdat analisten voor het gehele jaar een groei van 5% voorzien.”</p><p>Uitzender Randstad eindigden in de AEX bovenaan met een winst van 2%.</p><p>De financiële instellingen waren ook geliefd, geholpen door de licht aantrekkende obligatierentes. Aegon klom 1,9% en ING pakte er 1,8% bij.</p><p>Ahold Delhaize eindigde met een verlies van 1,6% onderaan. Adyen zakte eveneens 1,6% en vervolgde daarmee de dinsdag ingezette weg omlaag. Toen werd bekend dat zijn klant Uber een betalingslicentie heeft gekregen.</p><p>ASML verloor 0,8%. Chinese medewerkers hebben op grote schaal bedrijfsgeheimen gestolen van de chipmachinemaker.</p><p>KPN sloot 0,1% lager. Het Britse mediabedrijf Sky dingt naar de diensten van KPN-topman Maximo Ibarra. Dat schrijft de Italiaanse krant La Repubblica.</p><p>Air France KLM eindigde bij de middelgrote fondsen aan kop met een winst van 3,1%. Metalenproducent AMG bleef met een verlies van 2% achter.</p><p>Smallcap Wessanen steeg 1,3% naar €11,68, anderhalf procent boven het overnamebod van een consortium onder leiding van de Franse investeerder PAI. Diverse analisten noemen de geboden €11,50 te laag.</p><p>Op de lokale markt knalde Probiodrug 46% omhoog naar €5,10, na woensdag al 45% te zijn opgelopen in reactie op de onderhandse plaatsing van 4,1 miljoen aandelen tegen €2. Beleggers lijken opgelucht dat het biotechnologiebedrijf het financieel een jaar langer kan uitzingen en nemen de lage emissieprijs voor lief.</p><p>Neways Electronics won 2,9%. De producent van elektrotechnische componenten heeft in het eerste kwartaal flink meer orders in de wacht gesleept.</p><p>Biotechnologiebedrijf Curetis verloor 4%, na de publicatie van zijn jaarcijfers.</p>
