---
layout: post
title: "Ochtendkranten euforisch over Ajax: 'Absurd en magnifiek tegelijk'"
date: Wed, 01 May 2019 06:57:29 +0200
category: sport
externe_link: "https://nos.nl/l/2282776"
feature_image: "https://nos.nl/data/image/2019/05/01/547161/1008x567.jpg"
---

<p>Ajax is dicht bij de finale van de Champions League na opnieuw een indrukwekkend optreden tegen een Europese topclub. De Amsterdammers wonnen dinsdagavond met 1-0 van Tottenham Hotspur. Alle ochtendkranten zijn het er over eens: de weg naar de finale van de Champions League ligt open.</p>
<p>"Dankzij een eerste half uur van voetbalmagie tegen Tottenham Hotspur is Ajax dicht bij het walhalla van het clubvoetbal, de finale van de Champions League", schrijft de Volkskrant. De krant geeft echter ook een waarschuwing af: "De finale lonkt, maar beslist is de zaak nog lang niet."</p>
<p>Wat er verder ook gebeurt, deze zegetocht over de Europese velden zal deze groep spelers altijd bijblijven, aldus de Volkskrant. "Bij welke club uit het topsegment ze ook terechtkomen, nooit zullen ze meer beleven wat ze meemaakten bij Ajax, in 2018-2019, met het elftal dat groeide van een bende jongens tot een orkest met wereldallure."</p>
<h2>'Ajax op koers voor finale'</h2>
<p>Ook volgens De Telegraaf is voor Ajax een plek in de finale van de Champions League heel dichtbij na een sterke wedstrijd in Londen. "Het elftal van Erik ten Hag gaf in de eerste helft bij vlagen een masterclass, had het na rust moeilijker, maar won wel van Tottenham Hotspur: 0-1."</p>
<p>Na het dominante optreden in de eerste helft, volgde er in de tweede helft een periode waarin de Spurs de bezoekers flink onder druk zetten, "maar toen de nood het hoogst was, stonden Daley Blind, De Ligt en André Onana op".</p>
<p>En dus ligt Ajax "op koers voor de finale op 1 juni in Madrid". De ploeg kan zich echter nog niet rijk rekenen. "In de Johan Cruijff Arena zal op 8 mei nog één keer een absolute topprestatie moeten worden geleverd."</p>
<h2>'Absurd en magnifiek'</h2>
<p>Het AD prijst het optreden van matchwinner Donny van de Beek, die net als in de uitwedstijd tegen Juventus ijzersterk speelde én scoorde. "En zie hem ook hier in Londen weer geweldig spelen. De vleesgeworden allrounder van Ajax. Onvermoeibaar en altijd op de juiste plek."</p>
<p>Door het doelpunt van Van de Beek heeft Ajax een geweldige uitgangspositie voor de return in Amsterdam. "De finale van de Champions League ligt voor het grijpen. Absurd en magnifiek tegelijk."</p>
<p>De analyse van de krant is dat Ajax met een bescheiden begroting veel rijkere clubs het nakijken geeft: "De Champions League-finale is binnen handbereik; in dit tijdperk van oliedollars en extreem televisiegeld niets minder dan een wonder."</p>
<h2>Ajax toont 'volwassenheid, kalmte en klasse'</h2>
<p>Ook in de Britse media is met bewondering gekeken naar het spel van de Amsterdammers. Vooral de eerste helft van de Ajacieden maakte indruk. "Het spel was geweldig om te zien, soepel en innovatief, met de nadruk op snelheid, controle en voetbalintelligentie", schrijft The Guardian.</p>
<p>De krant zag hoe dat alles ondersteund werd door "de intensiteit waarmee Ajax speelde, hun enorme werklust en de weigering om zich aan te passen toen Spurs ze onder druk probeerden te zetten in de tweede helft".</p>
<p>Ajax was volgens de BBC al het gesprek van de dag in het Europese voetbal door de wijze waarop ze titelhouder Real Madrid en Italiaans kampioen Juventus hadden uitgeschakeld. En in de wedstrijd tegen de Spurs toonden ze aan waarom, met een optreden vol "volwassenheid, kalmte en klasse".</p>
<p>"Deze ploeg heeft de klasse en jeugdigheid die passen bij de grootse traditie van de club."</p>
<p>The Daily Telegraph schrijft dat Ajax niet eens bij een van de dertig rijkste clubs van Europa behoort. "Ze laten zien dat je niet rijk hoeft te zijn om de Champions League-finale te halen - je moet alleen maar heel goed te zijn."</p>
<p>Volgens de Daily Mail hebben de Spurs nog geen ploeg die past bij het stadion dat ongeveer 1 miljard kostte. "Tottenham heeft een team nodig dat net zo indrukwekkend is als hun nieuwe onderkomen, anders zullen er frustraties blijven."</p>
<p>De krant heeft bovendien nog een aardige statistiek. "Van de zeventien ploegen die de halve finale van deze competitie begonnen met een thuisnederlaag bereikte slechts één ploeg de finale. En dat was Ajax, 23 jaar geleden."</p>
<p>Ook in de andere Europese landen zijn de kranten enthousiast over Ajax. 'Ajax-droom leeft voort' kopt de Duitse krant Bild groot. 'De stap naar de finale is weer een stapje dichterbij gekomen.'</p>
<p>De Franse sportkrant L'Equipe looft Ajax om het spel dat ze dit seizoen in uitwedstrijden spelen. Ajax verloor dit seizoen in de Champions League nog geen wedstrijd op vreemde bodem en dat is een statistiek die veel zegt volgens de krant.</p>
<p>In Spanje schrijft Marca dat Ajax Londen veroverde met fascinerend voetbal in de eerste helft en dat David Neres met zijn schot op de paal verzuimde om de genadeklap uit te delen.</p>
<p>Het Amerikaanse ESPN schrijft dat Tottenham hoop houdt dankzij een goede tweede helft en dat Ajax heeft laten zien dat het ook op resultaat kan spelen.</p>
