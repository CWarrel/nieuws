---
layout: post
title: "Niewiadoma houdt Van Vleuten net achter zich in Amstel Gold Race"
date: Sun, 21 Apr 2019 14:26:56 +0200
category: sport
externe_link: "https://nos.nl/l/2281430"
feature_image: "https://nos.nl/data/image/2019/04/21/545129/1008x567.jpg"
---

<p>Wielrenster Katarzyna Niewiadoma heeft de Amstel Gold Race gewonnen. De Poolse hield zondagmiddag in de slotkilometer net genoeg over om Annemiek van Vleuten achter zich te houden, die nog heel dichtbij kwam.</p>
<h2>Fraaie kopgroep, veel aanvallen</h2>
<p>Een kleine vijftig kilometer voor de meet werd de vroege kopgroep van vijf rensters bijgehaald door een collectief met grote namen, onder wie Anna van der Breggen, Marianne Vos, Van Vleuten, Lucinda Brand en Ellen van Dijk.</p>
<p>De Britse Lizzie Deignan, terug in het peloton na haar zwangerschap, demarreerde uit die groep, maar ze bleef niet weg. Daarna probeerden Katie Hall, Amanda Spratt en Elisa Longo Borghini het, zij kregen bij de voorlaatste passage van de Cauberg gezelschap van Niewiadoma.</p>
<p>Met een voorsprong van achttien seconden op de achtervolgende groep begon het kwartet aan de laatste ronde van achttien kilometer, maar door een versnelling van Marianne Vos sloot de favorietengroep op de Geulhemmerberg weer aan bij de vier leidsters.</p>
<h2>Nederlandsen komen tekort</h2>
<p>Longo Borghini begon even later opnieuw aan een solo, maar kreeg gezelschap van Spratt en Ashleigh Moolman. Ondanks aanvallen van Van der Breggen en Van Vleuten op en vlak na de Bemelerberg bleven de drie vooruit, maar vlak voor de Cauberg werden ze bijgehaald.</p>
<p>Op de laatste beklimming zakte Van der Breggen door het ijs terwijl de Poolse Niewiadoma ten aanval trok. Vos kwam er niet bij en ook Van Vleuten kon het gat niet dichten op de klim.</p>
<p>In de slotkilometer kwam ze nog heel dicht bij, maar Niewiadoma hield stand.</p>
