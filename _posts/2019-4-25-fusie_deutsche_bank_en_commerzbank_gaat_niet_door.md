---
layout: post
title: "Fusie Deutsche Bank en Commerzbank gaat niet door"
date: Thu, 25 Apr 2019 11:33:59 +0200
categories: 
- financieel 
- economie 
externe_link: "https://nos.nl/l/2281983"
feature_image: "https://nos.nl/data/image/2019/03/17/537537/1008x567.jpg"
---

<p>De lang besproken mogelijke fusie tussen Deutsche Bank en Commerzbank gaat niet door. Dat melden de twee grootste Duitse banken in een gezamenlijke verklaring.</p>
<p>Een samengaan zal de beide banken onvoldoende opleveren, zo concluderen ze. En dat betekent dat Deutsche Bank op zoek moet naar andere mogelijkheden om weer winstgevender te worden.</p>
<h2>Lage winst</h2>
<p>Het gaat al jaren slecht met beide banken. De commerciële banken voelen de concurrentie van de coöperatieve banken, de semi-publieke banken en de Landesbanken in Duitsland.</p>
<p>Ondertussen hebben ze nog een flink aantal dure kantoorpanden, en lopen ze achter met het digitaliseren van hun betalingsverkeer. Al met al brengt dat hoge kosten met zich mee en blijven de winsten laag.</p>
<p>Wat niet meehelpt is de trits aan schandalen waarbij Deutsche Bank afgelopen jaren betrokken was, van rentemanipulatie tot witwasconstructies. De affaires leidden tot miljardenboetes.</p>
<h2>Aandrang regering</h2>
<p>Al sinds het uitbreken van de financiële crisis werd in Duitsland over een fusie tussen de twee grote banken gespeculeerd. Samen zouden ze sterker kunnen worden. Maar dan zou er wel flink geïnvesteerd moeten worden om de buffers te verstevigen, en het bedrijf zou op de schop gaan. Tienduizenden mensen zouden hun baan verliezen.</p>
<p>De Duitse regering had aangedrongen op een fusie. De Duitse overheid heeft met 15 procent van de aandelen het grootste belang in Commerzbank. Samen met Deutsche Bank zou het de op twee na grootste bank van de Eurozone worden.</p>
<h2>ING</h2>
<p>Nu de fusie niet doorgaat, zijn de ogen weer even gericht op ING. Afgelopen week zong het gerucht rond dat de Nederlandse bank Commerzbank misschien wel zou willen overnemen. ING laat in een reactie weten niet te willen reageren op geruchten, noch op het mislopen van fusiegesprekken bij andere banken.</p>
