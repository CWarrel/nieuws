---
layout: post
title: "Europese Hockey Federatie straft De Wijn voor ‘ongepaste’ tweet"
date: Thu, 11 Apr 2019 20:05:45 +0200
category: sport
externe_link: "https://nos.nl/l/2280029"
feature_image: "https://nos.nl/data/image/2019/04/11/542977/1008x567.jpg"
---

<p>De Europese Hockey Federatie heeft Kampong-aanvoerder Sander de Wijn een schorsing voor twee duels voorwaardelijk en een boete van 1500 euro opgelegd. Hij krijgt de straf vanwege een 'ongepaste' tweet. Kampong vindt de straf onbegrijpelijk en meent dat het juist ongepast is dat De Wijn publiekelijk te kijk wordt gezet.</p>
<p>Het conflict tussen De Wijn en de EHF begon met de loting van de achtste finales voor de Euro Hockey League, vorig jaar oktober. Toevalligerwijs werd Kampong daarbij voor de vijfde keer binnen zes jaar gekoppeld aan het Duitse Rot Weiss Köln. "This must be a joke 5th time in 6 years. Ridiculous!!! Matchfixing?", reageerde De Wijn vervolgens op Twitter.</p>
<h2>'Lasterlijk en erg schadelijk'</h2>
<p>Nog dezelfde dag werd de tweet gewist. Maar voor de EHF was de kwestie hiermee allerminst afgedaan. Zij beschouwden de tweet als 'ongepast, mogelijk lasterlijk en erg schadelijk' voor de reputatie en goede naam van de federatie. Kampong bestempelde dat oordeel als 'te zwaar', maar desalniettemin is De Wijn dus wel gestraft.</p>
<p>Kampong-voorzitter Dennis de Breij noemt de tweet van de hockeyer 'onhandig, maar een non-issue'. Bovendien wijst hij erop dat De Wijn de tweet snel heeft verwijderd en dat het niemand zou zijn opgevallen als de EHF de zaak vervolgens niet op de eigen website had gepubliceerd.</p>
<p>Dat laatste steekt De Breij, die jurist is, nog het meest. "Een voorbeeldig atleet wordt nu op de site van de EHF publiekelijk beschadigd, terwijl we er alles aan hebben gedaan om dit ongelukkige voorval zo klein te houden als het is. Hier past geen straftraject."</p>
<h2>Clinic</h2>
<p>Kampong heeft volgens De Breij voorgesteld om de sanctie te vervangen door bijvoorbeeld een clinic die De Wijn zou kunnen geven tijdens de komende eindronde van de Euro Hockey League, die volgende week woensdag in Eindhoven begint. "Dat zou een straf zijn geweest met een positieve uitstraling voor alle partijen."</p>
<p>Een hoger beroep dat Kampong nog heeft aangetekend, is door de EHF op formele gronden afgewezen. De borgsom hiervoor zou niet binnen de gestelde termijn zijn overgemaakt, iets dat Kampong overigens bestrijdt</p>
<p>De hockeyclub is van mening dat een sporter bij de EHF niet fatsoenlijk in staat wordt gesteld een straf aan te vechten. Ook is er onenigheid ontstaan over de excuses die de EHF heeft geëist. Kampong heeft deze wel gemaakt namens De Wijn, maar de EHF wilde dat De Wijn deze in persoon kwam aanbieden. Kampong wilde dat de hockeyer niet aandoen. </p>
<h2>Hamstringblessure</h2>
<p>Over een week speelt Kampong, inderdaad voor de vijfde keer in zes jaar, tegen RW Köln in de EHL. Waarschijnlijk met De Wijn nog als toeschouwer. Hij raakte tijdens het afgelopen WK in India in december geblesseerd aan zijn hamstring, maar verwacht nog deze maand zijn rentree te maken.</p>
<p>De blessure is ondertussen geen reden voor Kampong om de hele zaak nu maar te laten rusten. "Integendeel", aldus voorzitter De Breij. "De voorwaardelijkheid van de straf loopt tot en met april 2020. Tot zo lang loopt Sander het risico hieraan te worden herinnerd. De EHF heeft geen goede bestuurlijke antenne voor de omgang met tophockeyers."</p>
<p>EHF-directeur Angus Kirkland wil niet inhoudelijk op de kwestie ingaan: "De zaak is via de tuchtprocedure behandeld en is nu gesloten."</p>
