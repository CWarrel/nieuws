---
layout: post
title: "Turkse oppositieleider belaagd op begrafenis"
date: Sun, 21 Apr 2019 16:45:33 +0200
category: buitenland
externe_link: "https://www.telegraaf.nl/nieuws/3476577/turkse-oppositieleider-belaagd-op-begrafenis"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/255f589e-6444-11e9-b144-0255c322e81b.jpg"
---

<p class="intro">De belangrijkste Turkse oppositieleider Kemal Kılıçdaroglu is zondag aangevallen tijdens de begrafenis van een vrijdag omgekomen militair. Activisten die volgens de krant Hürriyet leuzen schreeuwden tegen de verboden Koerdische verzetsbeweging PKK probeerden de voorman van de Republikeinse Volkspartij (CHP) te slaan en te schoppen. Hij kreeg in het gedrang een vuist in het gezicht.</p> <p>Kılıçdaroglu werd door veiligheidsfunctionarissen ontzet en naar huis gebracht om verdere ongeregeldheden met mogelijk ernstiger letsel te voorkomen. Na aankomst liet hij weten dat het goed met hem ging. De CHP-leider kwam een soldaat de laatste eer bewijzen die in gezelschap van drie collega’s werd gedood tijdens een missie nabij de Turks-Iraakse grens. In het gebied wonen veel Koerden.</p><p>De CHP boekte onlangs bij gemeenteraadsverkiezingen een goed resultaat. Dat leverde onder meer het burgemeesterschap op van Ankara en Istanbul ten koste van regeringspartij AKP. President Recep Tayyip Erdogan beschuldigde de CHP en andere oppositiepartijen van samenwerking met de terreurorganisatie PKK.</p>
