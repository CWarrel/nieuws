---
layout: post
title: "Liverpool weer halvefinalist na ruime zege op FC Porto"
date: Wed, 17 Apr 2019 22:52:09 +0200
category: sport
externe_link: "https://nos.nl/l/2280947"
feature_image: "https://nos.nl/data/image/2019/04/17/544412/1008x567.jpg"
---

<p>Liverpool heeft net als vorig jaar de halve finales van de Champions League bereikt. Na de 2-0 op Anfield was Liverpool ook in Portugal te sterk voor FC Porto: 4-1.</p>
<p>In de halve eindstrijd neemt de ploeg van Virgil van Dijk en Georginio Wijnaldum het op tegen FC Barcelona.</p>
<h2>Wijnaldum terug in de basis</h2>
<p>Beide doelpuntenmakers van een week geleden (Naby Keïta en Roberto Firmino) begonnen in Porto op de bank. Daardoor was er weer een basisplaats voor Georginio Wijnaldum, de laatste duels gepasseerd door trainer Jürgen Klopp.</p>
<p>De openingsfase was duidelijk voor de thuisploeg. Binnen een minuut had Jesus Corona (ex-FC Twente) al een waarschuwing afgegeven met een bekeken schot net over de kruising.</p>
<p>In het eerste kwartier had Moussa Marega, die dit seizoen in alle thuiswedstrijden in de Champions League gescoord had, drie keer de hoek voor het uitzoeken. De Franse Malinees liet alle uitgelezen kansen liggen.</p>
<p>Liverpool stelde daar weinig tot niets tegenover. Toch lag de bal bij de eerste de beste aanval van de Engelsen in het doel. Sadio Mané leek buitenspel op een voorzet van Salah, maar videoarbiter Pol van Boekel zag dat de Senegalees zijn sprint precies op tijd had ingezet en dus keurde scheidsrechter Danny Makkelie de treffer goed.</p>
<p>Na de goal ebde het geloof weg bij Porto, dat opeens vier doelpunten nodig had om door te stoten. Kansen waren er nog wel voor ....., maar in de buurt van een miraculeuze comeback kwamen de Portugezen nooit.</p>
<p>Sterker, na een uur vond de ingevallen Firmino Salah in de diepte en die had geen enkele moeite om Iker Casillas te passeren. Toen het kalf verdronken was kopte Militao, die in de zomer de overstap maakt naar Real Madrid, de eretreffer achter doelman Allison.</p>
<p>Mané kreeg daarna nog een opgelegde kans, maar schoot de bal voor een leeg doel naast. De derde treffer kwam er toch: Firmino kopte raak op aangeven van Henderson.</p>
<p>Het slotakkoord was voor Virgil van Dijk, die - net toen de Liverpoolfans zijn lied zongen - een hoekschop van dichtbij inkopte.</p>
