---
layout: post
title: "Een Nio is nu nog goedkoop, maar subsidiekraan Chinese e-auto gaat dicht"
date: Wed, 17 Apr 2019 19:05:56 +0200
category: nieuws
externe_link: "https://nos.nl/l/2280919"
feature_image: "https://nos.nl/data/image/2019/04/17/544370/1008x567.jpg"
---

<p>De Chinese automarkt vertoont groeipijnen. De autoverkopen in de Volksrepubliek lopen al negen maanden op rij terug. Althans: als het gaat om benzine- en dieselauto's. De verkoopcijfers van elektrische auto's gaan juist al jaren omhoog. De helft van alle elektrische voertuigen wereldwijd komt nu uit een Chinese fabriek. Maar de markt voor e-auto's in China gaat veranderen - met meer concurrentie tot gevolg.</p>
<p>Correspondent Sjoerd den Daas vertelt erover vanaf de autobeurs in Shanghai. Bekijk hier zijn eerste NOS-reportage uit China: </p>
<p>Op de autobeurs van Shanghai laten merken uit binnen- en buitenland hun nieuwste speeltjes zien. De grote hallen van het Nationale Expositiecentrum zijn het toneel waarop China wil laten zien dat het, met vallen en opstaan, een eigen auto-industrie van de grond weet te krijgen.</p>
<p>"In de traditionele automobielindustrie liggen Chinezen nog altijd ver achter op de Duitse autobouwers", vertelt Cui Dongshu, voorman van de Chinese Federatie voor Personenauto's. "Er is hier op dat vlak minder kennis en ervaring. Op het gebied van elektrische voertuigen was China er wel vroeg bij", verklaart hij het succes van de opkomst van binnenlandse automerken.</p>
<h2>BYD, Qiantu en Nio</h2>
<p>Afgelopen jaar werden er in China 1,1 miljoen elektrische auto's verkocht. Alleen al in de stad Shanghai lagen de verkopen hoger dan in heel Duitsland of Frankrijk. Dit jaar moeten de verkoopcijfers verdubbelen, zo verwachten analisten.</p>
<p>Met merken als BYD, Qiantu en Nio beschikt China over auto's in alle prijscategorieën. Van enkele duizenden euro's tot meer dan een ton. Bij de ES8, een van de nieuwste modellen van wat ook wel de Chinese Tesla wordt genoemd, schiet een jonge vrouw een filmpje op haar smartphone.</p>
<p>"Prachtige kleur, een mooie auto", zegt de vrouw, die zich voorstelt als Liu, over de roze glimmende terreinwagen. "Of ik vergelijkingen zie met Tesla? Tesla is iets Amerikaans. Nio is een Chinees merk, daar heb ik meer mee."</p>
<p>De omvang van de Chinese markt helpt bedrijven als Nio om snel te kunnen groeien. Misschien nog wel belangrijker is het feit dat de Chinese overheid een handje helpt.</p>
<p>Volgens schattingen van het Centre for Strategic and International Studies, een Amerikaanse denktank, stak Peking tussen 2009 en 2017 zo'n 50 miljard euro in de ontwikkeling van elektrische auto's. Om de luchtkwaliteit in de grote steden te verbeteren, maar ook om de eigen auto-industrie de kans te geven zich te ontwikkelen.</p>
<p>Nu gaat de subsidiekraan dicht: subsidies op elektrische voertuigen door Peking zijn dit jaar al met de helft gekort, al dan niet onder druk van Washington. Steun aan de eigen industrie is de Amerikaanse president Trump een doorn in het oog. Vanaf volgend jaar worden ook de resterende subsidies geschrapt, heeft de Chinese regering aangekondigd.</p>
<p>"Dat zal de druk op de autobouwers opvoeren", denkt Cui, die verwacht dat er daarbij mogelijk bedrijven zullen omvallen. "De ontwikkeling van elektrische voertuigen kost veel geld. Maar bedrijven die deze fase weten te overleven, hebben goede toekomstperspectieven."</p>
<h2>'Markt krimpt, concurrentie neemt toe'</h2>
<p>De sterke opkomst van de Chinese elektrische automakers heeft buitenlandse merken gedwongen het roer om te gooien. Zonder elektrische varianten op de benzineauto's hebben zij straks geen toegang meer tot de Chinese markt.</p>
<p>"In de laatste jaren ging het ze voor de wind in China", zegt de Duitse hoogleraar Ferdinand Dudenhöffer, ook op de beurs, over de Duitse autofabrikanten. "De markt als geheel krimpt, de concurrentie neemt toe. Zeker op het gebied van elektrische auto's."</p>
<p>De autokenner, die vaak in China komt, ziet dat er de laatste jaren snel wordt geïnnoveerd. "China is het middelpunt geworden van de auto-industrie. Er is geen merk dat het zich kan permitteren daar niet in mee te gaan, maar ik zie nog zeker wel toekomst in China voor de Europese automakers."</p>
<p>Over de toekomst van Japanse en Amerikaanse autofabrikanten in China is hij minder positief. Zij dreigen de Chinese slag te missen, meent Dudenhöffer. "Ik verwacht dat zij de grote verliezers zullen blijken in de komende tien jaar."</p>
<h2>Stap verder: waterstof</h2>
<p>Sommige automakers in China denken alweer verder dan de stekkerauto's. "Wij zetten vol in op waterstofauto's", zegt oprichter en topman Hao Yiguo van Grove Hydrogen, een bedrijf dat volgend jaar haar eerste voertuig op de markt wil brengen. Een eerste prototype daarvoor werd woensdag in Shanghai onthuld:</p>
<p>Laadpunten voor elektrische auto's zijn beperkt in de overvolle Chinese steden, luidt Hao's analyse. Batterijen zijn bovendien zwaar en kunnen niet worden gerecycled.</p>
<p>De totale afstand die kan worden afgelegd zonder opnieuw waterstof te tanken is volgens Hao 1000 kilometer. "Onze auto is volledig gemaakt van carbon en daarmee veel lichter." Of hij de strijd denkt te kunnen winnen van de Duitse autofabrikanten? "Wij laten ons niet vergelijken met welk ander automerk dan ook. Maar we mikken vooral op het topsegment van de markt."</p>
<p>Daar is het prijskaartje ook naar. Het instapmodel moet ongeveer 100.000 euro kosten.</p>
