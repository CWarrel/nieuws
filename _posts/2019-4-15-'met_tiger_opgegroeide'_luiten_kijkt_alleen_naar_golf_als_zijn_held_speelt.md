---
layout: post
title: "'Met Tiger opgegroeide' Luiten kijkt alleen naar golf als zijn held speelt"
date: Mon, 15 Apr 2019 18:22:32 +0200
category: sport
externe_link: "https://nos.nl/l/2280606"
feature_image: "https://nos.nl/data/image/2019/04/15/543896/1008x567.jpg"
---

<p>"Yes", klonk het zondagavond in huize Luiten toen Tiger Woods zijn laatste putt had gemaakt en de Amerikaan zich daarmee voor de vijfde keer had verzekerd van het felbegeerde groene jasje en zijn eerste majortitel in elf jaar. De aan de buis gekluisterde Joost Luiten filmde zijn televisie en legde het moment vast. En dat terwijl golf kijken helemaal niet in zijn systeem zit.</p>
<p>"Ik kijk helemaal niet, alleen als Tiger speelt", bekent Luiten een paar uur na de historische prestatie. "Hij heeft iets bijzonders. Als hij bij ons de players lounge in komt, dan gebeurt er wat. Dan draait toch iedereen om en dan wordt het wat stiller."</p>
<p>Het is tekenend voor de status van Woods, die tot de grootste sporters ter aarde behoort. In de golfwereld wordt de inmiddels 43-jarige legende vereerd, ook door zijn medespelers.</p>
<p>"Ik ben fan van Tiger Woods", zegt Luiten zonder gene. "Ik ben opgegroeid met Tiger. Toen ik tien was, in 1996, won hij alles. En hij is nog steeds wel een beetje mijn held. Als hij naast me staat op de drivers range, dan word ik daar toch een beetje naartoe getrokken en wil ik naar hem kijken. Dat heb ik met iemand als Rory McIlroy, ook een heel goede golfer, weer niet."</p>
<p>Het betekende voor Woods zijn vijftiende majortitel. Hij is nog drie majors verwijderd van het record van Jack Nicklaus, die achttien majors won en de Masters zes keer op zijn naam wist te schrijven. De vraag rijst of Woods misschien nog een aanval gaat doen op dat record.</p>
<p>"Dit geeft hem een enorme vertrouwensboost. Misschien had hij het record van Nicklaus wel uit zijn hoofd gezet. En nu denk ik dat dat weer verandert", aldus Luiten.</p>
<p>"Ik ben sowieso benieuwd hoe we hem weer gaan zien veranderen. Hij was wat relaxter op de baan, richting de mensen en de pers. Ik ben benieuwd of zich weer helemaal afsluit of dat hij zegt: ik kan ook presteren als ik wat relaxter ben."</p>
<h2>Hoogtijdagen</h2>
<p>Luiten zag de laatste jaren een andere Woods dan in diens hoogtijdagen. "Er was ruimte voor een dolletje, een ontspanmomentje. Dat had hij vroeger nooit. Dan was het oogkleppen op en gaan."</p>
<p>Voor zijn televisie maakte Luiten een diepe buiging. "Om dit elf jaar na dato te doen, na alle schandalen met vrouwen, zijn rugblessure en noem het allemaal maar op", aldus Luiten. "Dat hij er nu gewoon weer staat, dat is héél erg knap en bijzonder."</p>
