---
layout: post
title: "Bestuurder oude diesel krijgt dubbele rekening"
date: Fri, 19 Apr 2019 11:38:50 +0200
categories: 
- financieel 
- geld 
externe_link: "https://www.telegraaf.nl/financieel/3470035/bestuurder-oude-diesel-krijgt-dubbele-rekening"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/efd6603c-6286-11e9-a4e2-02d1dbdc35d1.jpg"
---

<p class="intro">De toeslag op de wegenbelasting voor oude, vervuilende dieselauto’s komt er volgend jaar alsnog. Maar door de ict-problemen bij de fiscus krijgen bestuurders eerst een dubbele incasso of afschrijving.</p> <p>De ’dieselheffing’ zou eigenlijk begin dit jaar al ingevoerd worden. Maar vanwege de technische mankementen bij de fiscus kwam er een jaar uitstel.</p><p>Die problemen zijn eigenlijk nog niet opgelost, maar vanaf 1 januari 2020 wordt de dieselheffing toch ingevoerd. Dat kan nog niet in het nieuwe systeem voor de motorrijtuigenbelasting, dus is er een omweg bedacht. Tijdelijk wordt de toeslag als een zelfstandige belasting behandeld.</p><p>Twee rekeningen</p><p>Dat komt er in de praktijk op neer dat ongeveer 700.000 belastingplichtigen met zo’n oude vervuilende diesel komend jaar twee rekeningen gaan ontvangen: een voor de reguliere wegenbelasting en een voor de dieseltoeslag. Dat valt te lezen in de halfjaarsrapportage van de Belastingdienst.</p><p>Wie heeft gekozen voor een maandelijkse incasso ziet volgend jaar dan ook twee afschrijvingen van zijn rekening. De fiscus hoopt vanaf 2021 de nieuwe systemen wel in gebruik te hebben en dan gewoon weer met één rekening of afschrijving te kunnen werken.</p>
