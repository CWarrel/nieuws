---
layout: post
title: "Treinproblemen Randstad grotendeels verholpen"
date: Tue, 09 Apr 2019 15:18:21 +0200
category: algemeen
externe_link: "https://www.telegraaf.nl/nieuws/3418210/treinproblemen-randstad-grotendeels-verholpen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/f00ea860-5ae4-11e9-9cd4-0217670beecd.jpg"
---

<p class="intro">De problemen met de treinen in de Randstad door een kapotte bovenleiding bij Weesp zijn voor een groot gedeelte verholpen. Tussen Leiden en Den Haag rijden de treinen weer normaal sinds 16.00 uur. Tussen Duivendrecht en Almere Centrum zijn minder treinen dan normaal, vanaf Amsterdam Centraal rijden geen intercity’s naar Almere Centrum. Dit duurt tot ongeveer 19.30 uur. Tussen Amsterdam Zuid en Almere rijden wel intercity’s.</p> <p>De bovenleiding brak dinsdagochtend en kwam naar beneden. Twee treinen strandden en werden daarna weggesleept. Een speciale trein liep een lang traject na om eventuele schade elders te checken. Dat in combinatie met werkzaamheden bij Leiden zorgde voor zeer weinig treinen op het traject tussen Den Haag en Almere.</p><p>Uiteindelijk bleek dat alleen honderden meters leiding bij Weesp waren beschadigd. „Monteurs van ProRail werken aan herstel op één van de vier sporen. Over de drie naastgelegen sporen kunnen weer treinen rijden. Dat betekent dat de hinder in de spits aanzienlijk zal zijn verminderd”, aldus een woordvoerder van NS.</p><p>Reizigers moeten rekening houden met extra drukte en een langere reistijd. De NS adviseert hen hun reis te plannen via ov9292 omdat het spoorbedrijf kampt met een probleem met zijn eigen reisplanner. „Een aantal treinen dat niet rijdt, wordt wel getoond.” De reisplanner van 9292 is wel accuraat.</p>
