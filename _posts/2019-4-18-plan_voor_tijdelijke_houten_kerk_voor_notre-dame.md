---
layout: post
title: "Plan voor tijdelijke houten kerk voor Notre-Dame"
date: Thu, 18 Apr 2019 13:28:37 +0200
category: nieuws
externe_link: "https://nos.nl/l/2281007"
feature_image: "https://nos.nl/data/image/2019/04/18/544511/1008x567.jpg"
---

<p>Op het plein voor de Notre-Dame moet een tijdelijke houten kerk komen waar gelovigen terechtkunnen. Daarvoor pleit de rector van de Notre-Dame, bisschop Patrick Chauvet. Hij heeft de steun van het gemeentebestuur, maar een besluit over de bouw is nog niet genomen.</p>
<p>Chauvet wil voorkomen dat er gedurende het herstel van de door brand zwaar beschadigde Notre-Dame niets te doen is. "We moeten niet zeggen: de kathedraal is vijf jaar gesloten en het is voorbij. Dus ik dacht: kan ik niet een tijdelijke kathedraal bouwen op het voorplein?", zegt hij tegen de Franse zender CNews.</p>
<p>Het is de bedoeling dat mensen er kunnen bidden, dat er priesters zijn voor een gesprek en dat de duizenden toeristen er terechtkunnen die de Notre-Dame ieder jaar komen bezoeken.</p>
<h2>Brand</h2>
<p>Het dak van de kathedraal vloog maandag tijdens werkzaamheden in brand en het vuur verspreidde zich snel. De brandweer kon niet voorkomen dat de torenspits instortte en het houten interieur in vlammen opging. De muren en de twee stompe torens van de kathedraal bleven gespaard. Wel zijn meerdere gevels beschadigd en is er op verschillende plekken instortingsgevaar.</p>
<p>Vanmiddag eert president Macron de honderden brandweermannen die hebben geholpen met het blussen van de brand.</p>
