---
layout: post
title: "Doodrijder 19-jarige Hilversumse: ik reed veel te hard, maar het was geen race"
date: Fri, 12 Apr 2019 12:21:17 +0200
category: nieuws
externe_link: "https://nos.nl/l/2280119"
feature_image: "https://nos.nl/data/image/2018/08/09/492301/1008x567.jpg"
---

<p>De vader en zoon uit Loosdrecht die zijn veroordeeld voor het doodrijden van de 19-jarige Fleur Balkestein uit Hilversum, nemen de volledige verantwoordelijkheid op zich. Dat meldt NH Nieuws. Walter en Casper van W. legden vandaag in hoger beroep een emotionele verklaring af voor het gerechtshof in Leeuwarden. Eerder ontkenden zij nog dat ze te hard hadden gereden.</p>
<p>Op 16 maart 2016 reden beide mannen met een slok op in twee auto's met hoge snelheid over de smalle Nieuw-Loosdrechtsedijk. Daarbij werd een snelheid van wel 167 kilometer per uur gehaald. Volgens de rechter hielden ze een straatrace. De Porsche van de vader botste vol op de auto van Fleur, die van een oprit kwam. Ze overleed twee weken later aan haar verwondingen.</p>
<p>Het was de eerste keer dat vader en zoon emotie toonden. "Het is mijn schuld dat mevrouw Balkestein is overleden. Ik wil mijn oprechte excuses aanbieden aan de familie. Er is geen moment dat ik er niet aan denk. Het spijt mij uit het diepst van mijn hart", zegt vader Walter. De zoon zegt aan "altijd aan Fleur te denken'".</p>
<h2>Hoger beroep</h2>
<p>De rechtbank veroordeelde Walter van W. tot vier jaar cel voor het doodrijden van Fleur, waar vijf jaar was geëist. Zijn zoon kreeg een werkstraf van 100 uur, waar het OM drie jaar had geëist. Zowel de beide mannen als het Openbaar Ministerie gingen in hoger beroep. Het OM vindt de straf te laag, beide mannen gingen in beroep omdat volgens hen geen sprake was van een straatrace.</p>
<p>"Ik aanvaard volledige verantwoordelijkheid voor het ongeval met dodelijke afloop. Tevens ben ik volledig verantwoordelijk voor een te hoge snelheid met drank op", zegt Walter van W. met gebroken stem. Wel benadrukt hij dat er geen sprake was van een straatrace.</p>
<p>Ook zoon Casper geeft een korte verklaring. "De reden voor hoger beroep is niet dat ik mijn verantwoordelijkheid niet zie. Ik heb te hard gereden op weg naar het huis van mijn vader. Dat had niet gemogen. Niets kan het goedpraten. Maar ik heb nog nooit van mijn leven een wedstrijd of straatrace met mijn vader gereden."</p>
<p>Eerder publiceerde NH Nieuws al een filmpje waarop te zien is dat vader en zoon, enkele jaren voor het fatale ongeluk, in een jolige bui rijden op verboden terrein naast de snelweg A2. Het OM achtte het filmpje niet relevant voor de zaak.</p>
