---
layout: post
title: "Brexit: ruim halfjaar extra voor May"
date: Thu, 11 Apr 2019 01:10:00 +0200
category: buitenland
externe_link: "https://www.telegraaf.nl/nieuws/3427887/brexit-ruim-halfjaar-extra-voor-may"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1b1ea8a4-5bf6-11e9-a27a-02d1dbdc35d1.jpg"
---

<p class="intro">De Britten krijgen tot 31 oktober de tijd om een ordelijk vertrek uit de EU te regelen. Na een lang beraad tussen 27 EU-leiders is dat het moeizaam bevochten compromis geworden. Vooral Frankrijk zag niks in een veel langer verblijf van de Britten in de Unie.</p> <p>Het betekent dat de Britten mee zullen moeten doen aan de Europese verkiezingen die gepland staan voor 23 mei, al is het de bedoeling van de Britse premier May om vóór die tijd het terugtrekkingsakkoord met de EU te hebben goedgekeurd. In dat geval zou het Verenigd Koninkrijk de verkiezingen niet hoeven te houden. Maar het is de grote vraag of dat realistisch is gezien de totale impasse aan Britse kant.</p><p>Ruim na middernacht kwam er opeens witte rook in Brussel. Lang werd er gediscussieerd tussen de EU-leiders over de te volgen tactiek. De Franse president Macron was tegen een lange verlenging zoals door president van de Europese Raad Tusk was voorgesteld, tot wel een jaar. Maar Tusks lijn werd wel door een overgrote meerderheid van de lidstaten, onder andere Nederland en Duitsland, gesteund.</p><p>Compromis</p><p>Uiteindelijk werd het compromis 31 oktober. Dit is normaal gesproken nog voordat een nieuwe Europese Commissie is geïnstalleerd. De Britten kunnen zich dan niet bemoeien met de benoeming van de nieuwe Brusselse machtshebbers. Op 30 juni komt er een evaluatiemoment om te kijken of het Verenigd Koninkrijk zich aan alle toezeggingen heeft gehouden.</p><p>Premier Rutte kon prima leven met de uitkomst, al had hij zelf aan een langer uitstel gedacht. „Maar uiteindelijk moeten er compromissen worden gevonden”, zei hij op een nachtelijke persconferentie.</p><p>Dat de Brexit-datum eind oktober wéér vooruitgeschoven zou kunnen worden acht hij onwaarschijnlijk, al is het niet uitgesloten. „Het ligt voor de hand dat er dan een akkoord ligt, anders is er een no deal.”</p><p>Wrevel</p><p>Frankrijk was aanvankelijk voor een korte verlenging, hooguit tot eind juni. Het land vreest dat de Britten als bokkig EU-lid, op weg naar de uitgang, de Unie gijzelen met blokkades. Dit terwijl Macron vooruit wil met de EU na de Europese verkiezingen en eindelijk eens verlost wil zijn van de eeuwige Brexit-discussies.</p><p>De opstelling van Frankrijk zorgde voor veel wrevel bij andere lidstaten, vooral omdat een langer uitstel als noodzakelijk wordt gezien om de Britten rustig tot bezinning te laten komen.</p><p>Ook het feit dat de eenheid aan EU-kant bijna drie jaar na de Brexit werd doorbroken, werd hem zwaar aangerekend. “Dat verwacht je misschien van Polen. Van een groot land als Frankrijk verwacht je dat het zijn verantwoordelijkheid neemt”, aldus een diplomaat.</p><p>Volg hieronder de tweets van correspondent Ruud Mikkers in Brussel.</p>
