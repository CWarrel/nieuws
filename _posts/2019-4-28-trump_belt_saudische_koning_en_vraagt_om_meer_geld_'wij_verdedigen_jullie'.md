---
layout: post
title: "Trump belt Saudische koning en vraagt om meer geld: 'Wij verdedigen jullie'"
date: Sun, 28 Apr 2019 18:16:10 +0200
categories: 
- financieel 
- economie 
externe_link: "https://nos.nl/l/2282463"
feature_image: "https://nos.nl/data/image/2019/04/28/546649/1008x567.jpg"
---

<p>President Trump heeft de Amerikaanse steun aan Saudi-Arabië nog eens verdedigd door te stellen dat het een rijk land is. "Ze hebben 450 miljard dollar uitgegeven in de Verenigde Staten. Mensen zeggen dat we de banden moeten doorsnijden, maar ik wil ze niet kwijt. Ze zijn rijk en kopen veel van ons", zei Trump op een Make America Great Again-rally in Wisconsin.</p>
<p>Er is sinds de moord op de Saudische journalist Khashoggi veel kritiek op de Amerikaanse regering. Vanuit het Congres en door sommige landen is opgeroepen tot een wapenembargo, maar Trump is altijd achter het Saudische regime blijven staan.</p>
<p>Bekijk hier hoe Trump uit de doeken doet hoe het telefoongesprek met de Saudische koning verliep:</p>
<p>Maar om die steun te verdienen, betalen de Saudiërs Amerika nog niet genoeg, zei Trump tijdens dezelfde rally. Ondanks die vermeende 450 miljard euro, zijn de Saudiërs Amerika meer geld schuldig, vindt de president. "Wij subsidiëren Saudi-Arabië. Ze hebben niks anders dan geld."</p>
<p>Volgens Trump komt de VS jaarlijks 4,5 miljard dollar tekort vanwege steun aan het Saudische leger. Om die reden pakte hij naar eigen zeggen de telefoon op om met koning Salman te bellen.</p>
<h2>'Half miljard voor één telefoontje'</h2>
<p>"Ik belde de koning, ik mag de koning graag en ik zei: koning, we lopen 4,5 miljard dollar mis per jaar. We kunnen dit niet meer doen." Volgens Trump werd koning Salman toen boos en vond hij het niet eerlijk. Maar uiteindelijk bood de koning hem naar eigen zeggen een half miljard dollar meer. "Meer dan een half miljard dollar voor één telefoontje", zei Trump voor een juichende menigte.</p>
<p>Ook op de langere termijn moeten de Saudiërs meer blijven betalen van Trump. "We verdedigen jullie en jullie zijn rijk."</p>
<p>Saudi-Arabië is zowel op financieel als op geopolitiek gebied de belangrijkste partner in het Midden-Oosten voor de Amerikanen. Zo werken de inlichtingendiensten samen in de strijd tegen terroristische groepen als al-Qaida en IS. En op financieel gebied kopen de Amerikanen olie van de Saudiërs en de Saudiërs wapens van de Amerikanen.</p>
<p>Waar Trump zich op baseert met zijn claims over de 450 miljard en 4,5 miljard dollar is volgens The New York Times niet duidelijk.</p>
