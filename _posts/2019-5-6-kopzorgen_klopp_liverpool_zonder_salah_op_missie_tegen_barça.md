---
layout: post
title: "Kopzorgen Klopp: Liverpool zonder Salah op missie tegen Barça"
date: Mon, 06 May 2019 13:50:07 +0200
category: sport
externe_link: "https://nos.nl/l/2283465"
feature_image: "https://nos.nl/data/image/2017/12/30/441105/1008x567.jpg"
---

<p>Liverpool kan tegen Barcelona geen beroep doen op Mohamed Salah. De spits raakte zaterdag geblesseerd in het met 3-2 gewonnen duel met Newcastle United en mist daardoor dinsdagavond de return van de halve finales in de Champions League.</p>
<p>Salah kwam tegen Newcastle in botsing met keeper Martin Dubravka en moest twintig minuten voor tijd met een brancard van het veld.</p>
<p>"Mo heeft een hersenschudding", vertelde Liverpool-coach Jürgen Klopp maandag op een persconferentie. "Hij voelt zich goed, maar het is medisch gezien niet verantwoord. Hij wil heel graag, maar we doen het niet."</p>
<h2>Ook Firmino niet</h2>
<p>De afwezigheid van topschutter Salah is een flinke aderlating voor Liverpool, dat in eigen huis een 3-0 achterstand moet goedmaken. De Engelse topclub kan ook al geen beroep doen op Roberto Firmino.</p>
<p>De aanvaller heeft een spierblessure en was al niet opgenomen in de selectie voor de wedstrijd tegen Newcastle. In het eerste duel met Barcelona viel Firmino nog in.</p>
<p>Barcelona reist ook niet geheel fit af naar Anfield. Ousmane Dembélé ontbreekt bij de Catalanen. De Franse aanvaller raakte zaterdag in de wedstrijd bij Celta de Vigo geblesseerd aan de hamstrings.</p>
