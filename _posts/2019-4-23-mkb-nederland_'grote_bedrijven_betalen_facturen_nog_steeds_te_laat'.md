---
layout: post
title: "MKB-Nederland: 'Grote bedrijven betalen facturen nog steeds te laat'"
date: Tue, 23 Apr 2019 11:41:06 +0200
categories: 
- financieel 
- economie 
externe_link: "https://nos.nl/l/2281667"
feature_image: "https://nos.nl/data/image/2019/04/23/545508/1008x567.jpg"
---

<p>Niet 60 maar 30 dagen zou de wettelijke norm moeten zijn voor grote bedrijven om hun facturen te betalen aan kleine ondernemers, zoals zzp'ers en mkb'ers. Daartoe roept MKB-Nederland op in een brief aan staatssecretaris Keijzer (Economische Zaken). Volgens de belangenclub komen veel kleine en middelgrote bedrijven nu in de problemen omdat ze lang op hun geld moeten wachten.</p>
<p>Na jaren van dalingen is het aantal dagen voordat een factuur wordt betaald, gestegen. Het duurt gemiddeld nu 41,5 dagen. In 2017 duurde het 40,3 dagen. Dat blijkt uit cijfers van betalingsinformatiebedrijf Graydon.</p>
<p>Oorzaak hiervan is de wettelijke betalingstermijn van zestig dagen, zegt ondernemersorganisatie MKB-Nederland. Die regeling komt voort uit een wet die in 2017 in het leven is geroepen om onredelijk lange betaaltermijnen juist tegen te gaan.</p>
<h2>Nieuwe norm</h2>
<p>Maar die wet helpt dus niet en werkt averechts, zegt MKB-Nederland. De vereniging waarschuwde er al eerder voor dat met deze wet 60 dagen de nieuwe norm wordt, "terwijl 30 dagen een volstrekt normale betaaltermijn is".</p>
<p>Zo ver is het met gemiddeld 41,5 dagen nog niet, maar volgens MKB-Nederland moeten er wel nu maatregelen worden getroffen om te voorkomen dat ondernemers nog langer op hun geld moeten wachten.</p>
<p>Als de betalingsmoraal nu al verslechtert terwijl het economisch goed gaat, houdt MKB-Nederland zijn hart vast voor als het crisis wordt. "Dan krijgt die mkb-ondernemer alles in één keer op zijn bord: nog langer op zijn geld wachten, stijgende rente, vraaguitval. Dan komt-ie echt in de problemen", aldus voorzitter Jacco Vonhof.</p>
<h2>Sneller betalen</h2>
<p>Tientallen grote Nederlandse bedrijven zijn sinds 2017 aangesloten bij de organisatie Betaalme.nu, die net als MKB-Nederland streeft naar een betalingstermijn aan mkb-ondernemers van maximaal 30 dagen. Onder meer de Kamer van Koophandel (KvK) is bij de organisatie aangesloten.</p>
<p>De KvK ziet vaak de situatie waarbij met name grotere bedrijven meer gewicht hebben en in de onderhandelingen vaak afdwingen dat hun algemene voorwaarden worden gebruikt in plaats van die van de kleine ondernemer. "En die zijn dan vaak minder gunstig."</p>
<p>Volgens MKB-Nederland zijn drie jaar geleden 500 grote bedrijven aangeschreven om zich aan te sluiten bij Betaalme.nu en daarmee te verklaren binnen 30 dagen facturen te zullen voldoen. "Van die grote bedrijven hebben slechts 53 toegezegd hieraan te zullen voldoen, er kan dus nog een hoop worden verbeterd."</p>
