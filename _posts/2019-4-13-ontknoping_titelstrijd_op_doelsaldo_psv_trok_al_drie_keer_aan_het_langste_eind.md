---
layout: post
title: "Ontknoping titelstrijd op doelsaldo: PSV trok al drie keer aan het langste eind"
date: Sat, 13 Apr 2019 07:23:00 +0200
category: sport
externe_link: "https://nos.nl/l/2280227"
feature_image: "https://nos.nl/data/image/2019/04/13/543243/1008x567.jpg"
---

<p>Met vijf eredivisie-speelrondes te gaan, staan Ajax en PSV in punten gelijk en bezetten de Amsterdammers op doelsaldo de eerste plaats. Een vergelijkbare situatie met het seizoen 1990/1991, toen PSV uiteindelijk de landstitel greep. Voor het eerst werd destijds de titelstrijd op doelsaldo beslist.</p>
<p>Met Excelsior, dat thuis met 7-1 van Ajax verloor en uit met 6-0 ten onder ging tegen PSV, krijgt Ajax zaterdag de kans om het doelsaldo nog beter te maken. PSV mag een dag later tegen De Graafschap, dat met 8-0 bij Ajax verloor en thuis met 4-1 van PSV, ook hopen op een doelpuntenfestijn.</p>
<p>Het is echter duidelijk dat de Amsterdammers de laatste periode makkelijker het net vinden.</p>
<p>In 1991 werd er minder gescoord en was het ook iets minder overzichtelijk dan nu. Na 29 speelrondes hadden beide teams evenveel punten, 45 in een tweepuntensysteem. Alleen had PSV op 9 mei al 29 wedstrijden gespeeld en Ajax pas op 12 mei, toen PSV weer één wedstrijd meer had gespeeld. Pas na de 30ste speelronde stond het écht gelijk.</p>
<p>PSV ging met 47 punten en een doelsaldo van +51 als koploper de laatste vier speelrondes, voor Ajax met 47 punten en +47. Twee speelrondes en twee keer twee zeges verder was het verschil in doelsaldo tussen beide clubs nog steeds vier.</p>
<h2>Verlies in voorlaatste speelronde</h2>
<p>Toen ging het mis voor de Eindhovenaren. Hennie Meijer en Milko Djurovski leidden een onsamenhangend PSV naar de slachtbank bij FC Groningen: 4-1. Meijer scoorde drie keer, waarvan twee keer op aangeven van Djurovski en laatstgenoemde maakte één doelpunt.</p>
<p>PSV's superspits Romário stond die middag even in de schaduw van het Groningse spitsenduo. Weg titel zou je denken, maar ook Ajax ging in de fout.</p>
<p>Bij SVV op Het Kasteel (Harga in Schiedam voldeed niet aan de eisen van de KNVB) ging Ajax, met onder anderen Frank de Boer, Dennis Bergkamp en Edwin van der Sar, met 1-0 onderuit. Zier Tebbenhoff maakte de winnende goal en SVV-doelman Joop Hiele speelde een hoofdrol met meerdere reddingen.</p>
<p>We praten met twee betrokkenen, die allebei momenteel in het buitenland zijn. De 49-jarige ex-Ajacied Bryan Roy en de 55-jarige oud-PSV'er Adick Koot.</p>
<p>Roy zit even in Nottingham, waar hij zaterdag op uitnodiging van zijn oude club Nottingham Forest de competitiewedstrijd tegen Blackburn Rovers gaat bekijken. "Ik heb nog lamme handen van het handtekeningen uitdelen", begint de voormalig buitenspeler. "Ze zijn me niet vergeten. Heb ik toch iets goed gedaan." Koot meldt zich vanuit Frankrijk, waar hij woont.</p>
<h2>'Net niet, net niet, ongelooflijk'</h2>
<p>"We kregen de bal er gewoon niet in", kijkt Roy terug naar het duel met SVV. "Net niet, net niet. Ongelooflijk. Het lag niet aan instelling. SVV had toen geen misselijke ploeg. Met Dean Gorré, Orlando Trustfull, Hiele op doel en Dick Advocaat als coach. Zonde. We hadden het moeten doen."</p>
<p>Een vergelijking van de doelsaldi van PSV (71-23) en Ajax (66-20) van destijds na 29 wedstrijden met de doelsaldi van de huidige teams van PSV (87-22) en Ajax (100-26) toont aan dat de topclubs nu meer scoren.</p>
<p>Volgens Roy te verklaren door het hogere niveau van de eredivisie in 1991. "Dat wordt onderschat. De eredivisie was toen verre van makkelijk. Sterker dan nu", aldus Roy.</p>
<p>Met een doelsaldo van +53 begon PSV aan de laatste wedstrijd, thuis tegen FC Volendam. Ajax moest het met een doelsaldo van +51 thuis opnemen tegen Vitesse. Aan Eindhovense zijde kreeg verdediger Koot van coach Bobby Robson een kans als vervanger van Stan Valckx.</p>
<h2>Ellerman en Popescu</h2>
<p>Na een matig begin zette Gerald Vanenburg PSV in de 29ste minuut op voorsprong en na rust scoorden ook Juul Ellerman en Gheorghe Popescu. Ondertussen kwam Ajax vlak na rust op 2-0 tegen Vitesse, maar viel de derde goal pas na de 3-0 in Eindhoven en had Ajax te weinig tijd om vaker te scoren.</p>
<p>"Het was mijn laatste wedstrijd voor PSV", zegt Koot, die daarna naar AS Cannes vertrok, over het duel met FC Volendam. "Ik moest de nul houden, eigenlijk gewoon mijn werk doen. Er zal best wat geroezemoes geweest zijn over doelsaldo, maar daar was ik niet mee bezig."</p>
<p>Koot: "Het was ook een beetje onze plicht. We werden zo vaak kampioen, het was al mijn vijfde landstitel. En ik was niet in een goede stemming, door mijn aanstaande vertrek."</p>
<h2>'Werd bijna omvergetrokken'</h2>
<p>De ontlading na het laatste fluitsignaal staat Koot nog wel goed bij. "Ik weet nog dat het publiek massaal het veld betrad. We moesten snel naar binnen rennen, want we werden gewoon uitgekleed."</p>
<p>"Ik werd bijna omvergetrokken, omdat iemand mijn schoenen wilde uitdoen", gaat Koot verder. "En ik was dus niet in een goede stemming. Toen draaide ik me om om een klap te geven. Had ik plots een meter ruimte, net genoeg om de tunnel in te kunnen rennen."</p>
<p>Van de teleurstelling in Amsterdam staat Roy niks meer bij. "Ik heb het heel diep weggestopt... Maar PSV had natuurlijk wel een topteam in die tijd. Het was al best knap dat we het jaar ervoor kampioen werden en een jaar later weer tot de laatste speelronde meededen om de titel."</p>
<h2>'Ajax aan stand verplicht kampioen te worden'</h2>
<p>De huidige titelstrijd is wat Roy betreft een ander verhaal. "Ajax is het aan zijn stand verplicht om kampioen te worden. Ze spelen fantastisch. Zó bevlogen en met zóveel energie. Ik zit te genieten. Nu moeten ze doorzetten en kampioen worden. Ik hoop het, het wordt spannend."</p>
<p>Koot volgt het Nederlandse voetbal niet meer op de voet, maar zag Ajax afgelopen woensdag wel aan het werk tegen Juventus in de Champions League. "Ongelooflijk dat ze niet afgetekend bovenaan staan. Zo goed. Dan hebben ze dat in de competitie blijkbaar niet altijd laten zien."</p>
