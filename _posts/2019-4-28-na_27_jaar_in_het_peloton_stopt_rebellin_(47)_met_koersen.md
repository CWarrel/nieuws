---
layout: post
title: "Na 27 jaar in het peloton stopt Rebellin (47) met koersen"
date: Sun, 28 Apr 2019 19:37:29 +0200
categories: 
- sport 
- wielrennen 
externe_link: "https://nos.nl/l/2282473"
feature_image: "https://nos.nl/data/image/2019/04/28/546663/1008x567.jpg"
---

<p>Na 27 jaar te hebben gekoerst, stopt Davide Rebellin met wielrennen. De 47-jarige Italiaan neemt na het nationaal kampioenschap op 30 juni afscheid.</p>
<p>Rebellin kende in 2004 de beste wielerweek uit zijn carrière. Hij won achtereenvolgens de Amstel Gold Race, de Waalse Pijl en Luik-Bastenaken-Luik, een unicum.</p>
<p>Hij zat daarmee twee keer Michael Boogerd dwars. Zowel in Valkenburg als in Luik moest de Nederlander zijn Italiaanse concurrent voorlaten. "Als je sprint met Boogerd om de overwinning, weet je dat je een goede kans hebt", zei Rebellin daarover.</p>
<p>Hoewel de heuvelklassiekers zijn specialiteit vormden, kon Rebellin ook goed mee in de grote ronden. Zo werd hij in 1996 zesde in de Ronde van Italië en zevende in de Ronde van Spanje. Ook won hij de Tirreno-Adriatico (2001) en Parijs-Nice (2008).</p>
<p>Maar ook het thema doping zal altijd aan hem kleven. Niet alleen omdat hij in een tijdperk koerste waarin de grootste dopingschandalen zich afspeelden, maar ook omdat hij in 2008 positief testte op het middel Cera, een variant van epo. Hij moest zijn zilveren olympische medaille inleveren.</p>
<p>Het kwam hem op een schorsing van twee jaar te staan. Rebellin kwam terug, werd in 2014 nog eens dertiende in de Amstel Gold Race, overwoog afscheid te nemen, bleef toch nog even fietsen, maar wist geen grote koersen meer te winnen.</p>
