---
layout: post
title: "Kamer: MKB binnen 30 dagen betalen"
date: Tue, 23 Apr 2019 19:25:50 +0200
categories: 
- financieel 
- ondernemen 
externe_link: "https://www.telegraaf.nl/financieel/3485654/kamer-mkb-binnen-30-dagen-betalen"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b0fa1ac6-6609-11e9-8d0e-02d1dbdc35d1.jpg"
---

<p class="intro">Grote bedrijven moeten sneller gaan betalen aan hun leveranciers. Een meerderheid in de Tweede Kamer wil de wetgeving daartoe aanscherpen.</p> <p>Het midden- en kleinbedrijf (MKB) zegt met regelmaat met de handen in het haar te zitten vanwege grote bedrijven die te laat betalen. De coalitiepartijen VVD, CDA, D66 en CU willen die kleinere bedrijven tegemoet komen.</p><p>De regeringspartijen willen dat grote bedrijven hun kleinere leveranciers voortaan binnen dertig dagen betalen. Nu is de betalingstermijn nog maximaal zestig dagen. Ook MKB-Nederland pleitte voor die aanscherping.</p><p>Op tijd</p><p>„Het MKB moet gewoon op tijd betaald worden”, zegt VVD-Kamerlid Wörsdörfer. D66’er Sjoerdsma: „Als betaaltermijnen weer oplopen leidt dat tot onnodige problemen bij deze bedrijven en dat is onacceptabel.”</p><p>CDA-Kamerlid Amhaouch doet in een debat dezelfde oproep richting zijn partijgenoot staatssecretaris Mona Keijzer (Economische Zaken). „MKB’ers verdienen zekerheid en mogen niet in de verdrukking komen door grote bedrijven als gevolg van te late betalingen.”</p><p>Uitstellen</p><p>Het MKB ziet dat grote bedrijven momenteel hun betalingen steeds langer uitstellen. Omdat ze er nu nog maximaal zestig dagen over mogen doen, nemen steeds meer bedrijven die ruimte ook daadwerkelijk.</p><p>De overheid is nu al verplicht om binnen dertig dagen te betalen. Volgens het midden- en kleinbedrijf houdt de Rijksoverheid zich daar ook ’best goed’ aan, aldus MKB-Nederland in het FD. Maar bij lokale overheden wissel het beeld, al gaat het daar ook inmiddels beter dan voorheen.</p>
