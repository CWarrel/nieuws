---
layout: post
title: "Ouwe meuk/verborgen schatten uit museumkelder nu te koop voor iedereen"
date: Tue, 09 Apr 2019 11:01:21 +0200
category: cultuur
externe_link: "https://nos.nl/l/2279655"
feature_image: "https://nos.nl/data/image/2019/04/09/542403/1008x567.jpg"
---

<p>Miljoenen kunstobjecten liggen in de kelders van de musea in Nederland. En waar die kunstwerken voor het grote publiek eerst nog verborgen bleven, gaat dat vanaf vanmiddag veranderen. Meerdere musea stoffen namelijk de objecten af en gaan ze verkopen aan het publiek via de webwinkel MuseumDepotShop.</p>
<p>"Het goedkoopste voorwerp is rond de 30 euro en het duurste 675 euro", vertelt Arjen Pels Rijken van het initiatief. Momenteel doen negen musea mee, dat moeten er uiteindelijk 30 worden. "De stukken zijn relatief goedkoop, niet duizenden euro's. Dat komt maar een enkele keer voor."</p>
<p>Zo kan een particulier vanaf 12.00 uur keramiek uit het Keramiekmuseum Princessehof kopen, spotprenten uit het Belasting &amp; Douanemuseum of Japanse prenten van het Sieboldhuis. De Japanse prenten kosten bijvoorbeeld 115 euro, de bakkerskar op bovenstaande foto 375 euro.</p>
<p>Pels Rijken: "We hebben ook een prent van een Japanse acteur, een man verkleed als vrouw. We hebben er nu 10 van, maar we kunnen er meer van gaan verkopen."</p>
<h2>Schenking</h2>
<p>Als schenker hoef je je trouwens geen zorgen te maken dat je schenking op de webwinkel terechtkomt, vertelde projectleider Alexandra van Strien eerder al op NPO Radio 1. "Je kunt gewoon een afspraak maken met het museum wat er moet gebeuren met de schenking. Er wordt altijd eerst contact opgenomen met de mensen die iets gegeven hebben, of met eventuele erfgenamen van de schenkers."</p>
<p>Onderstaande objecten worden voor verkocht in de webwinkel:</p>
<p>Zijn de spullen die verkocht worden in de webwinkel nou niet gewoon ouwe meuk bedekt met stof, weggestopt in een kelder? "Nee, het zijn hele mooie spullen. Wat voor een museum niet interessant is, kan dat voor een consument zeker wel zijn", zegt Pels Rijken. Toch zijn sommige spullen wel een beetje beschadigd. "Als iets beschadigd is, is het al snel niet meer het primaire stuk van de collectie en dan wordt het afgestoten."</p>
<p>De winst van de MuseumDepotShop gaat terug naar de sector, legt Pels Rijken uit. "We zijn een non-profit-instelling. De winst wordt weer teruggegeven aan musea. Dan kunnen zij dat geld weer in de collectie stoppen, kunnen wij weer meer dingen aanbieden en wordt het een opwaartse spiraal."</p>
