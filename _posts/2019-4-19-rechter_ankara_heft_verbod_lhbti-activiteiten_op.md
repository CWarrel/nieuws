---
layout: post
title: "Rechter Ankara heft verbod lhbti-activiteiten op"
date: Fri, 19 Apr 2019 14:22:50 +0200
category: nieuws
externe_link: "https://nos.nl/l/2281155"
feature_image: "https://nos.nl/data/image/2019/04/19/544723/1008x567.jpg"
---

<p>Een rechter in Ankara heeft een verbod op alle lhbti-evenementen in de Turkse hoofdstad opgeheven, meldt een Turkse homorechtenorganisatie.</p>
<p>De ban werd in het najaar van 2017 ingesteld voor onbepaalde tijd, toen in het hele land nog de noodtoestand gold na de mislukte coup tegen president Erdogan. De gouverneur van Ankara verbood alle activiteiten van de lhbti-gemeenschap met een beroep op de openbare orde en veiligheid.</p>
<p>De evenementen, waaronder voorstellingen, exposities en paneldiscussies, konden voor sommigen provocerend zijn en leiden tot wrijving of vijandigheid tussen bevolkingsgroepen, vond de gouverneur.</p>
<h2>Inbreuk op burgervrijheden</h2>
<p>Volgens lhbti-organisatie KAOS GL heeft de rechter geoordeeld dat de autoriteiten, mochten er inderdaad bedreigingen worden geuit, dergelijke evenementen moeten beveiligen in plaats van verbieden. Ook was het verbod onduidelijk geformuleerd en gold het voor onbepaalde tijd, wat volgens de rechter een inbreuk was op de burgervrijheden. Homoseksualiteit is al meer dan een eeuw legaal in Turkije.</p>
<p>Het is niet helemaal duidelijk of de organisaties vanaf vandaag weer evenementen kunnen organiseren. De gouverneur van Ankara heeft in oktober vorig jaar, een paar maanden nadat de noodtoestand was beÃ«indigd, het verbod namelijk verlengd.</p>
<p>KAOS GL gaat ervan uit dat dat verbod geen stand meer houdt na de uitspraak van de rechter. "Als het zelfs tijdens de noodtoestand niet kan worden opgelegd, dan zal dat onder normale omstandigheden ook niet mogen", zegt Kerem Dikmen, de advocaat van de organisatie tegen de NOS. "Maar zeker weten doen we het pas als we een evenement gaan organiseren in Ankara."</p>
