---
layout: post
title: "Breuk in top Forum voor Democratie: wat vinden partijgenoten?"
date: Fri, 26 Apr 2019 15:51:50 +0200
category: nieuws
externe_link: "https://nos.nl/l/2282168"
feature_image: "https://nos.nl/data/image/2019/04/26/546174/1008x567.jpg"
---

<p>Een "vertrouwensbreuk" in het landelijke partijbestuur en openlijke onenigheid tussen landelijke kopstukken. Dat er een conflict is in de top van Forum voor Democratie, valt niet meer te ontkennen.</p>
<p>Gisteren stapte medeoprichter Henk Otten, die ook lijsttrekker is voor de Eerste Kamer, uit het partijbestuur. Als penningmeester had hij ruim 30.000 euro uit de partijkas naar zichzelf overgemaakt, als "vergoeding voor bovenmatige uren". Ook leverde hij zaterdag kritiek op partijleider Thierry Baudet. Die zou andere volksvertegenwoordigers, zoals die in de Provinciale Staten, meer bij de partij moeten betrekken.</p>
<p>Die FvD-politici in de provincie houden zich nu op de vlakte. Slechts een paar provinciale fractievoorzitters staan de NOS te woord.</p>
<h2>'Landelijke kwestie'</h2>
<p>Eric de Bie, fractievoorzitter van Forum in Brabant, vindt dat de provinciale afdelingen niets te zeggen hebben over de kwestie. "Het is verstandig dat op een landelijke zaak ook landelijk wordt gereageerd."</p>
<p>Ook de Limburgse fractievoorzitter Ruud Burlet wil weinig kwijt. "Het besluit dat Otten heeft genomen, is voor de partij het beste besluit dat hij kon nemen", zegt hij. Maar op de vraag of Otten nog een rol kan spelen in de partij, wil hij niet ingaan. "Dat is aan hem en aan het partijbestuur."</p>
<p>Wel noemt Burlet het doodzonde als de inzet van Otten verloren gaat. "Hij heeft een heel grote bijdrage geleverd aan de partij."</p>
<p>Een Drents Statenlid beaamt dat. "Hij werkte zeven dagen per week, achttien uur per dag voor Forum." Maar, vindt het Statenlid, dat het in de landelijke partijtop niet goed gaat, zegt niets over de provinciale politiek. "De mensen kennen mij in Drenthe. Ze vertrouwen me. Ik ga hard werken, en ik denk dat dat voor alle twaalf lijsttrekkers in de provincie geldt."</p>
<p>Over het besluit van Otten om uit het partijbestuur te stappen, zegt de Drentenaar niets. "Ik vind andere dingen belangrijker. Zoals de onvrede in de samenleving. Dáár ga ik mee aan de gang."</p>
<p>Volgens de Limburgse FvD-politicus Burlet richt het besluit van Otten nu in ieder geval de minste schade aan de partij aan. "Ik denk dat hij dat ook zo heeft afgewogen."</p>
<h2>Vertrouwen</h2>
<p>Ook veel volgers van Forum van Democratie op sociale media lijken vertrouwen te houden in de partij. "Rotte appels" heb je overal, is hun redenatie, vooral in een relatief jonge partij. Dat Otten uit het partijbestuur is gestapt, vinden ze niet meer dan terecht.</p>
<p>Een enkeling wijst erop dat Otten medeoprichter is van Forum voor Democratie en veel stemmen heeft binnengehaald. Of dat de kritiek van Otten op Baudet op zich wel terecht was, maar binnenskamers had moeten blijven. Anderen zeggen dat alleen Baudet - als "gezicht van de partij" - zorgt voor stemmenwinst.</p>
