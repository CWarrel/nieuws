---
layout: post
title: "Politie vervangt leiding Politieacademie"
date: Tue, 07 May 2019 15:38:00 +0200
categories: 
- entertainment 
- opinie 
externe_link: "https://www.telegraaf.nl/nieuws/3545475/politie-vervangt-leiding-politieacademie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5ee8c092-70cd-11e9-809c-0255c322e81b.jpg"
---

<p class="intro">De politie vervangt de top van de Politieacademie omdat die niet in staat zou zijn om de forse uitbreiding en vernieuwing van de politie-opleiding te realiseren. Volgens de korpsleiding blijkt uit een analyse „dat er onvoldoende chemie” is tussen de bestuurders van de academie. Daarom zal directeur Leon Kruijs dit jaar plaatsmaken voor een opvolger en stopt ook hoofd bedrijfsvoering Dineke Oldenhof. De korpsleiding stelt dat er bij de vernieuwing en aansturing andere vaardigheden nodig zijn.</p> <p>Ook gaat de politie de komende zeven jaar alles op alles zetten om 17.000 nieuwe agenten te kunnen aannemen.</p><p>Om dat aantal te halen, start de Nederlandse politie vandaag een wervingscampagne met als titel ’Alles wat je in je hebt. Maak er politiewerk van’. Het zal een behoorlijke uitdaging worden om het streefaantal te halen. Hoewel er meer agenten mogen worden aangenomen, moet tegelijkertijd het natuurlijke verloop worden opgevangen.</p><p>Enkele dagen geleden sprak de Inspectie Justitie en Veiligheid, in het jaarbericht over 2018, nog haar zorg uit over het personeelstekort waar de politie mee kampt. De instantie, die als waakhond fungeert van het ministerie van Justitie en Veiligheid, trok die conclusie op basis van onderzoek naar meerdere noodsituaties.</p><p>Een jaar eerder leefden die zorgen ook al. De politie zette toen duizenden onderzoeken stop vanwege een gebrek aan mankracht. Daarnaast lagen er eind vorig jaar nog bijna 23.000 zaken op de plank, waaronder overvallen en geweldsincidenten.</p><p>Minister van Justitie Ferd Grapperhaus ontkende eerder juist dat er serieuze personele problemen zijn bij de politie. Desondanks gaf hij aan dat er ruimte was voor extra agenten.</p><p>Ook werden er meerdere maatregelen genomen zodat minder mensen afvallen op de Politieacademie. Zo werd de fitheidstest voor beginnende agenten aangepast. Daarnaast spraken politie en defensie – waar ook een personeelstekort heerst – af elkaar niet meer te beconcurreren als het gaat om personeel.</p>
