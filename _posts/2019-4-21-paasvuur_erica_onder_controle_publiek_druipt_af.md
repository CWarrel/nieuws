---
layout: post
title: "Paasvuur Erica onder controle: publiek druipt af"
date: Mon, 22 Apr 2019 00:37:00 +0200
category: binnenland
externe_link: "https://www.telegraaf.nl/nieuws/3477426/paasvuur-erica-onder-controle-publiek-druipt-af"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/62795634-6486-11e9-9da7-0255c322e81b.jpg"
---

<p class="intro">Een bungalowpark aan de Verlengde Vaart Zuid Zijde in Erica is zondagavond ontruimd vanwege een paasvuur dat ongewild grote vormen aanneemt. De brandweer in Drenthe is met groot materiaal uitgetrokken om de boel onder controle te krijgen.</p> <p>De vonken van het paasvuur dreigden door de wind over te slaan naar een klein bungalowpark ernaast. Een woordvoerster van de veiligheidsregio meldde dat uit brandende deeltjes van het paasvuur nieuwe brandjes ontstaan in het bos waar het park ligt. Meerdere huisjes en bomen in de buurt worden nat gehouden vanwege de vuurvonken. Zeker zes huisjes zijn ontruimd. Vakantiegangers zijn naar huis gegaan of opgevangen door mensen uit de buurt.</p><p>De brandweer greep omstreeks 21.00 uur in en schaalde later op de avond op naar ’grip 1’. Dat betekent dat alle hulpdiensten met elkaar overleggen wat te doen. Rond middernacht meldde de veiligheidsregio dat de brand onder controle was. Wel heeft de brandweer met een hoogwerker een watergordijn ingezet.</p><p>Het nog aanwezige publiek wordt verzocht te vertrekken. Tientallen mensen keken ’s avonds naar de hoge vlammen. De brandweer gaat het paasvuur zondagnacht volledig uitblussen.</p><p>Veel paasvuren waren dit jaar vanwege de droogte afgelast, maar die in Erica mocht toch doorgaan.</p><p>Groningen</p><p>Ook in het Groningse Oude Pekela ging het zondagavond mis met een paasvuur. Twee mannen zouden die op eigen initiatief hebben aangestoken. De vlammen dreigden over te slaan op een naastgelegen schuur, melden lokale media.</p>
