---
layout: post
title: "Duitse IS-vrouw staat terecht voor dood 'kindslaaf'"
date: Tue, 09 Apr 2019 15:57:37 +0200
category: buitenland
externe_link: "http://feeds.nos.nl/~r/nosnieuwsbuitenland/~3/PygZTWoOl9c/2279692"
feature_image: "https://nos.nl/data/image/2019/04/09/542471/1008x567.jpg"
---

<p>In MÃ¼nchen is het proces begonnen tegen de Duitse Jennifer W. Ze wordt onder meer verdacht van oorlogsmisdaden en moord door nalatigheid tijdens haar verblijf in Irak.</p>
<p>Volgens aanklagers is ze medeverantwoordelijk voor de dood van een 5-jarig jezidi-meisje. Zij stierf in 2015 door uitdroging nadat ze vermoedelijk als slaaf aan W. en haar echtgenoot was verkocht.</p>
<p>Bij het betreden van de rechtszaal verborg Jennifer W. haar gezicht achter een dossiermap. Haar in een staart, geen hoofddoek, geen sluier:</p>
<p>Niets deed vermoeden dat de nu 27-jarige vrouw in Irak deel uitmaakte van de Hisba, de gevreesde shariapolitie van Islamitische Staat.</p>
<p>In 2014 was W. van het Duitse Nedersaksen naar IS-gebied vertrokken om zich bij de terroristische groepering aan te sluiten. Daar ontmoette ze haar Iraakse echtgenoot, een IS-strijder. Naar eigen zeggen heeft ze in Fallujah en Mosul deelgenomen aan gewapende patrouilles om vrouwen op zedelijk gedrag te controleren.</p>
<p>Volgens de Duitse aanklagers kochten W. en haar man in 2015 een 5-jarig meisje om als slaaf in het huishouden te laten werken. De kleuter maakte deel uit van de jezidi-minderheid, die door strijders van de Islamitische Staat stelselmatig is vervolgd en uitgemoord.</p>
<p>Nadat het kind ziek was geworden en op een matras had geplast, zou de echtgenoot van W. haar voor straf voor het huis hebben vastgeketend. Daar stierf het meisje in de brandende hitte. W. wordt verweten niets te hebben gedaan om het meisje te redden. Naast moord worden haar ook oorlogsmisdaden en de deelname aan een terroristische organisatie ten laste gelegd.</p>
<p>Net als in Nederland wordt in Duitsland hevig gedebatteerd over het lot van landgenoten die zich bij Islamitische Staat hebben aangesloten. In Duitsland waren dat er zo'n duizend, waarvan er ongeveer 300 zijn teruggekeerd.</p>
<p>Over IS-strijders die in Irak zijn gevangengenomen zei minister Seehofer van Binnenlandse Zaken onlangs dat hij hen liever niet terughaalt. Hij pleitte voor een internationaal strafhof in de regio, waar ze berecht en veroordeeld kunnen worden. Dan moet er wel een garantie komen dat Duitse verdachten niet ter dood worden veroordeeld, aangezien de Duitse wet dat verbiedt.</p><img src="http://feeds.feedburner.com/~r/nosnieuwsbuitenland/~4/PygZTWoOl9c" height="1" width="1" alt=""/>
