---
layout: post
title: "Parijzenaren vol ongeloof over brand in Notre-Dame: 'Icoon staat in brand'"
date: Mon, 15 Apr 2019 21:32:07 +0200
category: nieuws
externe_link: "https://nos.nl/l/2280646"
feature_image: "https://nos.nl/data/image/2019/04/15/543941/1008x567.jpg"
---

<p>Het ziet zwart van de mensen rond de brandende kathedraal de Notre-Dame. "Mensen huilen, zitten op hun knieën te bidden, zingen", vertelt de Nederlander Bob Senden. "Het is heel heftig om te zien allemaal. De vlammen slaan nog steeds hoog boven de gebouwen uit."</p>
<p>De 31-jarige Senden woont in Parijs en staat in het centrum bij de Île de la Cité, het eiland waarop de wereldberoemde kerk is gelegen. Op de bruggen en langs het water staan honderden mensen te kijken. De brandweer rijdt er af en aan en er is veel politie aanwezig.</p>
<p>Het plein voor het Hôtel de Ville, het stadhuis, staat vol met mensen die ongelovig staan te kijken. "Iedereen is komen kijken wat er aan de hand is. Mensen kunnen het nauwelijks bevatten, ikzelf eigenlijk ook niet. Dit is diep triest, maar ik hoop dat het de stad samenbrengt."</p>
<p>"Een deel van ons staat in brand", schrijft de Franse president Macron op Twitter. Hij is naar het brandende monument gegaan. "Dit is een icoon van de stad en dat icoon staat nu in brand", zegt correspondent Frank Renout.</p>
<p>Voor zover bekend zijn er geen doden gevallen bij de brand, maar de schade is groot. De spits van de kathedraal is ingestort, het dak staat in brand en waarschijnlijk is ook het houten interieur van de kerk niet meer te redden.</p>
<p>"De ravage is enorm en het is nog onwijs spannend hoe het nu verdergaat", zegt Senden. Inmiddels heeft ook een van de twee beroemde rechthoekige torens van de kerk vlam gevat.</p>
<p>De brand wordt in Frankrijk overal live uitgezonden op televisie, vertelt Frank Renout. "Ik hoorde al iemand zeggen dat het epicentrum van de Franse cultuur hier in vlammen opgaat. Parijzenaren staan hier met tranen in hun ogen en er zitten toeristen op terrasjes te eten met de brand op de achtergrond."</p>
<p>Op sociale media zijn veel reacties op de brand. "De Notre-Dame is een onderdeel van het erfgoed van Europa en de wereld. Als ze lijdt, lijden wij allemaal", schrijft Frans Timmermans, vicepresident van de Europese Commissie. "Wij staan vandaag allemaal Parijs bij", zegt Donald Tusk, de voorzitter van de Europese Raad.</p>
<p>De Amerikaanse president Donald Trump noemt het "verschrikkelijk om naar deze enorme brand te kijken" en adviseert om blusvliegtuigen te sturen. "Er moet snel gehandeld worden." Blusvliegtuigen of -helikopters zijn volgens de Franse autoriteiten geen optie; door op die manier de brand te blussen zou het gebouw helemaal kunnen bezwijken. Wel worden inmiddels enorme ladders gebruikt om met water van boven te blussen.</p>
<p>Veel Nederlanders noemen de brand in de kerk triest, verschrikkelijk en niet te bevatten. "Mijn hart is nu bij Parijs", schrijft iemand. De website waarop mensen geld kunnen doneren voor het onderhoud van de Notre-Dame ligt eruit door alle aandacht.</p>
