---
layout: post
title: "‘Eriksen moet nu tegen Ajax het verschil maken voor de Spurs’"
date: Tue, 30 Apr 2019 11:30:53 +0200
category: sport
externe_link: "https://nos.nl/l/2282671"
feature_image: "https://nos.nl/data/image/2019/04/30/546958/1008x567.jpg"
---

<p>Harry Kane geblesseerd, Son Heung-min geschorst, een langzaam maar zeker toeslaande vermoeidheid, een aangetast zelfvertrouwen na de 1-0 thuisnederlaag van zaterdag tegen West Ham United.</p>
<p>Tottenham Hotspur zal vanavond bij de hand genomen moeten worden als Ajax op bezoek komt voor het eerste halvefinaleduel in de Champions League. Een mooi klusje voor Christian Eriksen, de voormalig Ajacied die thans furore maakt in Londen.</p>
<p>"Zonder Kane en Son zal er meer verantwoordelijkheid op de schouders van Eriksen komen", denkt ook Phil McNulty, voetbaljournalist bij de BBC, nu beide topaanvallers ontbreken bij Tottenham. "Hij is nu de speler die het verschil moet maken bij de Spurs."</p>
<p>Na vijf succesvolle jaren bij Ajax, waar de Deen op zijn zestiende in de jeugdopleiding werd opgenomen, koos Eriksen in 2013 voor Tottenham Hotspur.</p>
<p>"Ik weet nog dat Liverpool hem heel lang volgde. Ze hebben hem bekeken, bekeken en bekeken. Maar uiteindelijk liet Liverpool hem toch lopen en toen sloeg Tottenham, dat net Gareth Bale aan Real Madrid was kwijtgeraakt, toe. Hij werd beschouwd als een heel goede aankoop", vertelt McNulty.</p>
<h2>Belangrijke doelpunten</h2>
<p>De middenvelder, die 13,5 miljoen euro kostte, heeft dat vertrouwen geenszins beschaamd. Eriksen viel al snel niet meer weg te denken uit de Londense formatie.</p>
<p>"Hij heeft veel creativiteit in het elftal van de Spurs gebracht en dat is de laatste jaren alleen maar toegenomen", stelt McNulty. "Hij kan een wedstrijd lezen, het tempo bepalen en ook een wedstrijd controleren of draaien. Dat heeft hij ook op het hoogste niveau, de Champions League, laten zien."</p>
<p>"En hij maakt veel belangrijke doelpunten. Zoals vorige week tegen Brighton bijvoorbeeld. Een geweldige goal van afstand. En in de Champions League-wedstrijd tegen Inter maakte hij de enige goal. Dat was ook een heel belangrijke."</p>
<p>Bij zijn overgang van de eredivisie naar de Premier League rees de vraag of de frêle ogende Deen fysiek wel opgewassen zou zijn tegen de hardheid en het hoge tempo die het voetbal op de Engelse velden kenmerken. Nog los van de vele wedstrijden die de clubs voorgeschoteld krijgen.</p>
<p>"Nou, dat is totaal geen probleem geweest, hoor. Natuurlijk, hij heeft tijd nodig gehad om te wennen, maar dat is normaal. Son was in zijn eerste jaar ook erg wisselvallig en kijk eens wat een fantastische speler hij nu is. Eriksen had beduidend minder tijd nodig om zich aan te passen."</p>
<p>"Ik snap de twijfel over zijn fysieke kracht wel, maar hij is meer dan in staat gebleken zijn mannetje te staan. Hij gaat tackles niet uit de weg en zijn techniek en inzicht zijn zo goed."</p>
<p>"Hij speelt niet zo briljant als vorig seizoen, toen hij nog meer zijn stempel op de ploeg wist te drukken, maar hij is nog altijd erg goed. Hij is uitgegroeid tot een van de beste spelers in de Premier League op zijn positie - die van nummer 10. Wat wil je nog meer?", aldus McNulty.</p>
<h2>Volgende stap</h2>
<p>De ontwikkeling van de spelmaker is inmiddels ook topclubs van buiten Engeland opgevallen. En hoewel zijn contract in Londen pas in 2020 afloopt, is het misschien wel tijd voor een volgende stap.</p>
<p>"Er wordt gesproken over belangstelling van Real Madrid, dat de hele ploeg zou gaan omgooien en heel graag Eriksen en Eden Hazard van Chelsea zou willen binnenhalen. Ik denk dat hij alles in huis heeft om een prima speler te zijn voor welke club dan ook in Europa. Maar Tottenham zal er alles aan doen om hem te behouden."</p>
<p>Het schitterende nieuwe stadion, de ambities van de club en het huidige succes in de Champions League zouden de Deen wellicht kunnen verleiden zich langer aan 'The Lilywhites' te verbinden, denkt McNulty.</p>
<p>"De club wordt steeds groter en spreekt steeds nadrukkelijker een woordje mee in Europa. Volgens Mauricio Pochettino, de coach van de Spurs, staat Eriksen open voor een gesprek over contractverlenging. Er heerst bij Tottenham optimisme over dat hij zal bijtekenen."</p>
<h2>Transfer Eriksen</h2>
<p>Een transfer binnen Engeland acht de 'chief football writer' van de BBC-website uitgesloten. "Dat zou mij zeer verbazen. Hij is wel gelinkt geweest aan Manchester United. Maar dan moet je je afvragen: waarom zou Christian Eriksen de Spurs nu verlaten voor United?"</p>
<p>"Er is voor Tottenham financieel trouwens ook geen noodzaak om hem of andere spelers te verkopen. Maar als Eriksen vertrekt, gaat hij voor de hoofdprijs. Voor een heel, heel hoog bedrag."</p>
<p>Die marktwaarde kan een nieuwe impuls krijgen met een topprestatie in de halve finales tegen Ajax, een confrontatie die in Engeland maar met gematigd vertrouwen tegemoet wordt gezien.</p>
<p>"De mensen hier zien het als een fifty-fifty-wedstrijd. Tottenham is gegroeid in de Champions League. Ze hadden moeite om de groep door te komen. Het zag er zelfs naar uit dat dat niet eens ging lukken. Maar daarna hebben ze op knappe wijze Borussia Dortmund geklopt en een geweldige overwinning over twee wedstrijden op Manchester City geboekt."</p>
<h2>Gefascineerd</h2>
<p>"Maar tegelijkertijd hebben de mensen gefascineerd naar Ajax zitten kijken. Ajax heeft met een aantal jonge jongens in het elftal twee clubs verslagen die vooraf tot de topfavorieten voor de eindzege werden gerekend. Ze sloopten Real Madrid in Bernabéu en tegen Juventus waren ze veruit de beste ploeg."</p>
<p>"Ook de spelwijze heeft veel bewondering geoogst. Ze hebben prachtig voetbal laten zien. Nee, er is niemand die ervan uitgaat dat er wel even gewonnen gaat worden van Ajax."</p>
