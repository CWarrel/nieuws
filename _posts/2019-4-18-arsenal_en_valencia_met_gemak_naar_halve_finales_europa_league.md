---
layout: post
title: "Arsenal en Valencia met gemak naar halve finales Europa League"
date: Thu, 18 Apr 2019 22:54:29 +0200
category: sport
externe_link: "https://nos.nl/l/2281089"
feature_image: "https://nos.nl/data/image/2019/04/18/544638/1008x567.jpg"
---

<p>Arsenal heeft ten koste van Napoli de laatste vier van de Europa League bereikt. De Londenaren hadden thuis al met 2-0 gewonnen van Napoli en gingen in Italië ook met de winst aan de haal: 1-0. In de halve finales, die 2 en 9 mei worden gespeeld, wacht Valencia.</p>
<p>Napoli geloofde nog wel in een goede afloop en zocht enthousiast de aanval. Voormalig Ajacied Arek Milik dacht even de 1-0 te verzorgen, maar stond net aan buitenspel. De Pool kopte even later ook nog eens geheel vrijstaand meters naast.</p>
<p>Na ruim een half uur was de pot echter beslist. Alexandre Lacazette schoot uit een vrije trap knap binnen, al hielp doelman Alex Meret wel een handje mee door als aan de doellijn genageld te blijven staan.</p>
<h2>Prijzenswaardig</h2>
<p>In de tweede helft miste Pierre-Emerick Aubameyang namens Arsenal nog een dot van een kans en even later deed Lorenzo Insigne aan de andere kant hetzelfde.</p>
<p>Beide ploegen bleven ook lekker aanvallen en dat was prijzenswaardig, want de uitkomst lag al lang vast.</p>
<p>Valencia plaatste zich eveneens met speels gemak voor de halve finales. Na de 3-1 overwinning bij Villarreal werd ook in eigen huis gewonnen. Dit keer werd het 2-0.</p>
<p>Villarreal had zich al neergelegd bij de uitschakeling. De club, die vijftiende staat in Spanje, vindt de strijd tegen degradatie belangrijker en speelde daarom niet in de sterkste opstelling.</p>
<p>Valencia had vrij spel, maar bakte er in de stromende regen ook niet veel van. De 1-0, Gonçalo Guedes zette voor met een mooi wippertje en Toni Lato schoot knap uit de draai binnen, was voor de rust een van de weinige hoogtepunten.</p>
<p>In de tweede helft maakte Daniel Parejo de 2-0 met een van richting veranderde vrije trap. Beide ploegen namen het voor kennisgeving aan en speelden vervolgens de wedstrijd rustig uit.</p>
<h2>1980</h2>
<p>Arsenal en Valencia stonden ooit al eens in een Europese finale tegenover elkaar. In 1980 streden zij om de winst van de Europacup II.</p>
<p>Na 120 minuten stond het in het Heizelstadion in Brussel nog 0-0, waarna de Spanjaarden de penalty's beter namen: 5-4. Bij de Spanjaarden, getraind door Alfredo di Stefano, was de Argentijn Mario Kempes destijds de grote man.</p>
<p>Bekijk hieronder de statistieken bij Napoli-Arsenal:</p>
<p>Bekijk hieronder de statistieken bij Valencia-Villareal:</p>
