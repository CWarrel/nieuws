---
layout: post
title: "President Ecuador: 'Assange spioneerde vanuit ambassade'"
date: Mon, 15 Apr 2019 03:17:11 +0200
category: nieuws
externe_link: "https://nos.nl/l/2280519"
feature_image: "https://nos.nl/data/image/2019/04/12/543206/1008x567.jpg"
---

<p>WikiLeaks-oprichter Julian Assange heeft vanuit de ambassade van Ecuador in Londen geprobeerd om andere landen te bespioneren. Dat zegt de Ecuadoraanse president Lenin Moreno in een interview met The Guardian. Moreno zegt het te betreuren dat Ecuadoraans grondgebied door Assange is gebruikt voor spionageactiviteiten. "Elke poging om een land te destabiliseren, verwerpen wij. Ecuador is een soevereine natie die de politieke aangelegenheden van andere landen respecteert." </p>
<p>Assange werd afgelopen donderdag door de Britse politie aangehouden. De 47-jarige Australiër woonde zeven jaar lang in de ambassade van Ecuador om uitzetting naar Zweden te voorkomen.</p>
<p>WikiLeaks publiceerde eerder al privé-foto's van Moreno en zijn familie. Moreno zegt dat Assange de voorwaarden voor zijn asiel in de ambassade heeft geschonden. De aanhouding was dan ook een beslissing van de Ecuadoraanse regering, zegt de president. Volgens hem laat Ecuador zich niet onder druk zetten door andere landen.</p>
<p>Wel zouden de Britten Moreno vooraf ervan verzekerd hebben dat de rechten van Assange gerespecteerd zullen worden en dat hij niet aan een land uitgeleverd zal worden waar hem de doodstraf te wachten staat. </p>
<h2>Onhoudbaar</h2>
<p>De president zegt dat Ecuador, dat Assange zeven jaar lang onderdak en bescherming bood, stank voor dank kreeg. Hij noemt het gedrag van de WikiLeaks-oprichter verwerpelijk. "Hij mishandelde werknemers in de ambassade in Londen en maakte misbruik van ons geduld." Volgens Moreno dreigde Assange met juridische stappen tegen degenen die hem juist hielpen. </p>
<p>De WikiLeaks-oprichter vertoonde volgens Moreno onbehoorlijk hygiënisch gedrag. Daar leidde zijn eigen gezondheid onder en het tastte het klimaat in de ambassade aan. "Gezien de voortdurende schendingen van protocollen en bedreigingen werd politiek asiel onhoudbaar." Ook zou Assange gezondheidsproblemen hebben, die aandacht behoeven. </p>
<p>Meer weten over Assange? Zo zag zijn leven er de afgelopen jaren uit:</p>
