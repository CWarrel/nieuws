---
layout: post
title: "Arsenal deelt tik uit aan Napoli, Chelsea wint in slotfase"
date: Thu, 11 Apr 2019 22:54:57 +0200
category: sport
externe_link: "https://nos.nl/l/2280051"
feature_image: "https://nos.nl/data/image/2019/04/11/542987/1008x567.jpg"
---

<p>Arsenal reist volgende week met veel zelfvertrouwen af naar Italië. De Londenaren zegevierden in de heenwedstrijd van de kwartfinales van de Europa League met 2-0 tegen Napoli.</p>
<p>De thuisploeg startte sterk. Aaron Ramsey bleek na bijna een kwartier spelen het eindstation van een fraai uitgespeelde aanval: 1-0.</p>
<p>Arsenal kreeg vervolgens vleugels en verdubbelde nog binnen het half uur de marge. Napoli-verdediger Kalidou Koulibaly veranderde een schot van Lucas Torreira dusdanig dat doelman Alex Meret het nakijken had.</p>
<p>Napoli, met Dries Mertens in de basis en Arek Milik op de bank, bakte er weinig van maar kreeg pal voor het rustsignaal toch een enorme mogelijkheid. Lorenzo Insigne schoot van dichtbij echter hoog over.</p>
<p>In de tweede helft voorkwam Meret een treffer van Ainsley Maitland-Niles en verzuimde Piotr Zielinski de belangrijke uittreffer voor Napoli te maken. De Pool gleed, geheel vrijstaand, de bal over.</p>
<p>Tien minuten voor tijd kreeg Ramsey nog een dot van een kans, maar zijn poging verdween over het Napolitaanse doel. Zo bleef het 2-0.</p>
<h2>Chelsea op rozen</h2>
<p>Chelsea verschafte zich een goede uitgangspositie door met 1-0 te winnen bij Slavia Praag.</p>
<p>Het enige doelpunt van de wedstrijd viel vijf minuten voor tijd. Marcos Alonso kopte een voorzet van Willian tegen de touwen. Bij de Tsjechen viel de Nederlander Mick van Buren, vlak voor de Londense goal, in.</p>
<p>Van zijn vorige tien EL-wedstrijden dit seizoen had Chelsea er negen gewonnen en in de laatste drie duels had het elf keer gescoord.</p>
<p>In Praag kwam de Engelse nummer drie echter maar moeizaam op gang. De enige kans, en het enige hoogtepunt, voor rust was een pegel van Willian op de lat.</p>
<p>Na een uur kwam Eden Hazard van de bank en dat leidde prompt tot kansen. Slavia verstopte zich echter niet. Zo keerde Kepa Arrizabalaga nog schoten van Ibrahim Traoré en Jan Boril.</p>
<h2>Returns</h2>
<p>De returns in de kwartfinales van de Europa League zijn volgende week donderdag. De halve finales staan gepland op 2 en 9 mei. Daarvoor is al geloot; Arsenal of Napoli neemt het op tegen de winnaar van het duel Valencia-Villarreal. Valencia won het eerste duel in de kwartfinales met 3-1.</p>
<p>De winnaar van het tweeluik tussen Chelsea en Slavia Praag neemt het in de halve eindstrijd op tegen Benfica of Eintracht Frankfurt. De Portugezen wonnen de eerste ontmoeting met de Duitsers met 4-2.</p>
