---
layout: post
title: "Schulting wereldkampioene allround"
date: Sun, 10 Mar 2019 15:10:41 +0100
categories: 
- sport 
- schaatsen 
externe_link: "https://www.telegraaf.nl/sport/3268559/schulting-wereldkampioene-allround"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a5e9f988-4342-11e9-b335-2d5e3863b241.jpg"
---

<p class="intro">Suzanne Schulting heeft zondag de wereldtitel allround veroverd. De shorttrackster won tijdens de WK in het Bulgaarse Sofia de 3000 meter lange superfinale en greep op die manier goud.</p> <p>De 21-jarige Friezin was al de eerste Nederlandse met olympisch shorttrackgoud en is nu ook de eerste vrouwelijke algehele wereldkampioen van ons land.</p><p>De Zuid-Koreaanse Choi Min Jeong veroverde het zilver. Kim Boutin uit Canada ging aan de haal met het brons.</p><p>Watertanden</p><p>Schulting kende een seizoen om van te watertanden. De Friezin pakte in het wereldbekerklassement op zowel de 1000 als de 1500 meter de eindoverwinning. Tijdens de Europese kampioenschappen reed ze in januari iedereen naar huis.</p><p>In Sofia leek de wereldtitel allround een lastige aangelegenheid te worden na de eerste afstand. De 1500 meter liep zaterdag uit op een regelrechte teleurstelling. Tot verbijstering van Schulting en bondscoach Jeroen Otter kreeg ze een penalty aan haar broek op die afstand.</p><p>Kwaad</p><p>Schulting werd even heel kwaad, maar na vijf minuten ging het hoofd weer omhoog. Wat volgde, waren sterke ritten in de kwartfinales en de halve eindstrijd van de 500 meter. In de finale kwam ze tekort voor het goud, maar dat gunde ze haar landgenote Lara van Ruijven van harte.</p><p>Op zondag was het vervolgens de beurt aan Schulting om toe te slaan op een individuele afstand. Op de 1000 meter kwam niemand eraan te pas en voegde ze na de olympische titel ook de wereldtitel toe aan haar palmares op de kilometer.</p>
