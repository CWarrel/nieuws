---
layout: post
title: "Zij hebben passie voor The Passion: 'Het verhaal brengt mensen bij elkaar'"
date: Thu, 18 Apr 2019 18:32:37 +0200
category: nieuws
externe_link: "https://nos.nl/l/2281058"
feature_image: "https://nos.nl/data/image/2019/04/18/544590/1008x567.jpg"
---

<p>Het evenement lijkt elk jaar groter te worden: zo'n 20.000 mensen zijn erbij en meer dan drie miljoen kijkers volgen het op televisie. The Passion, de vertelling van de lijdensweg van Jezus, is vanavond voor de negende keer te zien op televisie. De binnenstad van Dordrecht is dit keer het decor, met bekende Nederlanders Edwin Jonker en Edsilia Rombley in de rollen van Jezus en Maria.</p>
<p>Deze vier fans leggen uit wat ze zo bijzonder vinden aan The Passion.</p>
<h2>Ischa: 'Het is laagdrempelig'</h2>
<p>Ischa (27) was er al acht keer live bij, vaak met mensen die hij kent via de kerk. "Je ziet dat The Passion verschillende generaties aanspreekt. Mijn moeder vindt het bijvoorbeeld ook prachtig", zegt hij enthousiast. Al is zijn buurvrouw wat meer behouden, die vindt het te commercieel geworden. "Maar ik vind het juist heel goed dat The Passion er is. De Bijbel pakt niet iedereen er makkelijk bij en de preek kan ook lastig te volgen zijn. The Passion is laagdrempelig. Daardoor bereik je er echt een hoop mensen mee."</p>
<p>Welke momenten zijn deze vier Passion-fans het meest bijgebleven? Ze vertellen het in deze video:</p>
<h2>Marielle: 'In het echt maak je het zo intensief mee'</h2>
<p>Marielle (26) was in 2013 bij The Passion in Den Haag. "Dat vond ik supervet. Je maakt het veel intenser mee in het echt. Wat me vooral is bijgebleven is het moment dat het publiek moest roepen: kruisig hem! Ik moest toen echt even schakelen, vond ik dit wel of niet kunnen? Dat maakte heel veel indruk op me."</p>
<p>Toen ze hoorde dat het evenement jaar in Dordrecht zou zijn is ze gelijk achter haar laptop gekropen. "Ik wilde dolgraag een keer meelopen. Heel het paasverhaal maakt indruk op me, ik vind het het mooiste verhaal uit de Bijbel. Jezus heeft iets voor ons gedaan, wat niemand anders zou doen."</p>
<p>Jammer genoeg kan Marielle niet het grote witte kruis dragen. "Ik ben daar met mijn 1.61 meter helaas te klein voor. Ik mag er nu achteraan lopen. Maar dat wordt vast een onvergetelijk moment."</p>
<h2>Mike: 'Het is een mooi concert, ook als je niet gelooft'</h2>
<p>Mike (24) kijkt elk jaar met veel plezier naar The Passion. Vanavond in Dordrecht is hij er voor het eerst zelf bij. "We hebben de dvd's van bijna alle edities in huis", vertelt hij. "Als we die kijken is dat vooral voor de muziek." Mike is niet gelovig en The Passion is voor hem dan ook vooral een mooi concert. "Maar wel een concert met een indrukwekkend verhaal erbij. Ik denk dat ze met de manier waarop ze dit verhaal vertellen gelovige en ongelovige mensen dichter bij elkaar brengen."</p>
<p>Het verhaal dat tijdens The Passion wordt verteld zegt volgens Mike ook veel over hoe het er nu aan toegaat in de wereld. "Bijvoorbeeld het moment dat Petrus tot drie keer toe ontkent Jezus te kennen. Die oneerlijkheid. Ook nu zijn er genoeg mensen die achter je rug om van alles zeggen, maar dat nooit aan jou zouden bekennen." Ook vindt hij het leuk dat er vaak actuele verwijzingen in zitten. "Ik hoop dat ze iets zullen zeggen over de Notre-Dame. Dat zou ik wel passend vinden."</p>
<h2>Vivian: 'Je maakt deel uit van een groter geheel'</h2>
<p>Vivian (24) is katholiek opgevoed maar gaat niet vaak naar de kerk. "Voor mij is dat niet nodig om in God en de Bijbel te kunnen geloven", legt ze uit. "Dat is deels ook waarom ik The Passion zo mooi vind: het maakt het geloof en de verhalen toegankelijk en geeft er een universele betekenis aan. Of je er nou liefhebber van bent vanwege de christelijke thema's of vanwege de boodschap van hoop, licht, liefde en verbondenheid... je kunt er altijd wel iets uithalen."</p>
<p>Vanavond zal Vivian voor de tweede keer meelopen met de processie. "Ik verheug me het meest op dat moment dat je voelt dat je samen echt deel uitmaakt van een groter geheel." Ze heeft een gehoorbeperking, maar die zit haar niet in de weg bij het genieten van The Passion. "Er wordt hard gewerkt om The Passion ook toegankelijk te maken voor mensen zoals ik. Sinds vorig jaar wordt de uitzending live getolkt op Facebook en is er een tolk aanwezig bij het podium. Dit jaar wordt het programma voor het eerst ook met doventolk uitgezonden op een on-demand zender. Dat is dus hartstikke fijn voor mensen met een gehoorbeperking."</p>
