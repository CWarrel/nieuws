---
title: "Ruim 200.000 bezoekers voor Kom in de Kas"
permalink: "2019-4-7-ruim_200000_bezoekers_voor_kom_in_de_kas"
date: Sun, 07 Apr 2019 19:53:32 +0200
category: binnenland
externe_link: "https://www.telegraaf.nl/nieuws/3407762/ruim-200-000-bezoekers-voor-kom-in-de-kas"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3cb65934-595e-11e9-a704-0255c322e81b.jpg"
---

<p class="intro">Ruim 200.000 mensen namen dit weekeind een kijkje bij een of meer van de ongeveer tweehonderd glastuinbouwbedrijven die open huis hielden. Ze proefden de lente, aldus de organisatie van deze 42e editie van Kom in de Kas die zag dat het mooie weer veel bezoekers ertoe verleidde met de fiets te komen.</p> <p>De in totaal 210.000 bezoekers konden onder meer paprika’s, komkommers, tomaten en soms aardbeien proeven. „Tuinders vinden het leuk als ze mensen kennis kunnen laten maken met bijvoorbeeld de verschillende soorten paprika’s. Rode, groene, gele en oranje paprika’s smaken echt niet hetzelfde”, aldus Sandra van Tol van Kom in de Kas. Veel belangstelling was er ook voor de beestjes die worden ingezet om de gewassen te beschermen. Kinderen konden deze nuttige beestjes onder een vergrootglas bekijken, terwijl andere bezoekers vragen stelden aan kwekers, bloemstukken maakten of gewoon genoten van planten en bloemen.</p><p>In een paar regio’s deden ook andere agrarische bedrijven en toeleveranciers mee aan Kom in de Kas. Er was voor elk wat wils, aldus de organisatie.</p><p>De eerste Kom in de Kas was in 1977. Slechts één keer ging het niet door, omdat er mond- en klauwzeer heerste.</p>
