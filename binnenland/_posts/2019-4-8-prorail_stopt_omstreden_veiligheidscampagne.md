---
title: "ProRail stopt omstreden veiligheidscampagne"
permalink: "2019-4-8-prorail_stopt_omstreden_veiligheidscampagne"
date: Mon, 08 Apr 2019 11:51:23 +0200
category: binnenland
externe_link: "https://www.telegraaf.nl/nieuws/3410463/pro-rail-stopt-omstreden-veiligheidscampagne"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/16e4fe7c-59e5-11e9-9815-0218eaf05005.jpg"
---

<p class="intro">ProRail staakt de omstreden veiligheidscampagne ’Victim Fashion – Created by accident’. Het spoorbedrijf zegt dat het doel van de campagne is bereikt. ProRail toonde nagemaakte beschadigde kleding die jongeren droegen toen ze slachtoffer werden van een treinongeluk. De spoorbeheerder wilde zo tieners waarschuwen voor de gevaren op het spoor, maar er kwam veel kritiek op de campagne.</p> <p>De campagne deed veel stof opwaaien. Veel machinisten en nabestaanden van slachtoffers van een treinongeluk schrokken van de beelden die werden gebruikt. Ook staatssecretaris Stientje van Veldhoven (Infrastructuur) veroordeelde de nieuwe veiligheidscampagne en noemde deze „onnodig hard.”</p><p>ProRail zegt nu dat de boodschap bij de jongeren is aangekomen. De spoorbeheerder zegt zich „bewust te zijn van de heftigheid van de campagne.” Er is volgens ProRail gekozen voor een „impactvolle en realistische benadering” om zo door te dringen tot de „leefwereld van een lastig te bereiken doelgroep.”</p><p>De NS liet eerder weten overvallen te zijn door de campagne, maar zegt nu blij te zijn dat ProRail met de campagne stopt. De twee partijen zijn in gesprek gegaan. „De NS heeft, in het belang van onze collega’s, aangegeven de volgende keer vroegtijdig bij het opzetten van een campagne betrokken te willen worden”, aldus de NS.</p>
