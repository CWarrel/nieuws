---
title: "Eerste warme lentedag op veel plaatsen 20 graden"
permalink: "2019-4-7-eerste_warme_lentedag_op_veel_plaatsen_20_graden"
date: Sun, 07 Apr 2019 07:36:42 +0200
category: binnenland
externe_link: "https://www.telegraaf.nl/nieuws/3405601/eerste-warme-lentedag-op-veel-plaatsen-20-graden"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/79cb6162-58f9-11e9-8a46-02c309bc01c1.jpg"
---

<p class="intro">Zonnebrillen op de neus en laat die winterjas maar aan de kapstok, want de eerste warme dag van de lente komt er nu dan toch écht aan. Zondag schijnt de zon op veel plaatsen de hele dag volop. Vanmiddag bereikt het kwik voor het eerst dit jaar de 20 graden-grens.</p> <p>Dat meldt Weerplaza. Wanneer het kwik stijgt tot temperaturen tussen de 20,0 en 24,9 graden, wordt er in weertermen officieel gesproken van een warme dag.</p><p>Later op de dag is wel een enkele regen- of onweersbui mogelijk, vooral in de provincies Zeeland, Noord-Brabant en Limburg.</p><p>Normaal gesproken telt april zo’n drie warme dagen. In 2007 werd een recordaantal van 14 warme aprildagen geteld.</p><p>In Limburg, op het meetstation Arcen is het dit jaar al eerder ’warm’ geweest. De thermometer gaf op 27 februari al 20,5 graden aan.</p><p>Vanaf dinsdag weer frisser</p><p>Wie enigszins in de gelegenheid is, moet maar gauw genieten van de warme zonnestralen, want erg lang duurt de lentewarmte niet.</p><p>Maandag is het vrij zacht in de middag en wordt het zo’n 17 tot 19 graden. Maar er kan wel, vooral in het zuiden, een enkele regen- of onweersbui vallen.</p><p>Vanaf dinsdag wordt het al weer een stuk frisser, verwacht Weerplaza. Het kwik kruipt met moeite naar de 12 tot 14 graden. Het is overwegend bewolkt en er valt, vooral in de zuidelijke provincies, zo nu en dan een bui.</p>
