---
title: "Politie vermoedelijke aanslagpleger ook opgepakt"
permalink: "2019-4-8-politie_vermoedelijke_aanslagpleger_ook_opgepakt"
date: Mon, 08 Apr 2019 11:03:15 +0200
category: binnenland
externe_link: "https://www.telegraaf.nl/nieuws/3410163/politie-vermoedelijke-aanslagpleger-ook-opgepakt"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/4de5049e-59f4-11e9-b7ab-02d1dbdc35d1.jpg"
---

<p class="intro">De politie denkt dat de persoon die in juni met een auto inreed op het gebouw van De Telegraaf onder de twaalf verdachte personen is die maandagochtend werden aangehouden.</p> <p>Dat meldt de Amsterdamse recherchechef Olivier Dutilh in gesprek met deze krant. Dutilh gaat er vanuit dat alle betrokkenen bij de aanslag nu vastzitten.</p><p>De aanhoudingen vonden plaats op verschillende locaties in Amsterdam, Utrecht en Den-Haag. Bij de doorzoekingen van woningen, loodsen en garageboxen in Zwanenburg, Houten, Utrecht, Den Haag, Diemen, Lijnden, Zaandam, Nieuwegein en Amstelveen namen rechercheurs van de politie Amsterdam en Dienst Infrastructuur van de Landelijke Eenheid onder meer een voertuig, mogelijk gestolen auto-onderdelen, kentekenplaten, benzine, gestolen scooters, motoren, geld en gps-trackers in beslag.</p><p>Het onderzoek naar de verdenkingen tegen de verdachten is nog in volle gang. Alle verdachten zijn ingesloten en zitten in alle beperkingen. Dat betekent dat zij alleen contact mogen hebben met hun advocaat. Meer aanhoudingen worden niet uitgesloten.</p><p>Jerrycans vol benzine</p><p>De aanslag op De Telegraaf op 26 juni vorig jaar werd uitgevoerd met een auto met jerrycans vol benzine. Een onbekend persoon ramde met de auto – een Caddy – de glazen pui van het hoofdkantoor van de Telegraaf Media Groep aan de Basisweg in Amsterdam-Sloterdijk en ontstak de benzinevoorraad in de laadruimte. Een enorme explosie veroorzaakte brand en verwoestte de voorpui. De materiële schade bedroeg bijna een miljoen euro.</p>
