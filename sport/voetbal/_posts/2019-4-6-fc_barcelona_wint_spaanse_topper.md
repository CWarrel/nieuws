---
title: "FC Barcelona wint Spaanse topper"
permalink: "2019-4-6-fc_barcelona_wint_spaanse_topper"
date: Sat, 06 Apr 2019 22:53:37 +0200
categories: 
- sport 
- voetbal 
externe_link: "https://www.telegraaf.nl/sport/3405409/fc-barcelona-wint-spaanse-topper"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9827f72e-58ae-11e9-9e69-0218eaf05005.jpg"
---

<p class="intro">FC Barcelona heeft met winst op Atlético Madrid een voorschot genomen op titelprolongatie in La Liga. De koploper versloeg de nummer twee van de ranglijst in Camp Nou met 2-0, dankzij doelpunten in de slotfase van Luis Suárez en Lionel Messi.</p> <p>Het verschil tussen beide ploegen liep daardoor op naar elf punten.</p><p>Atlético speelde ruim een uur met tien man, omdat spits Diego Costa met rood werd bestraft voor het beledigen van scheidsrechter Jesús Gil Manzano. Costa, die in zijn dertien voorgaande duels met Barcelona nog nooit wist te winnen, beet de arbiter iets toe en kreeg gelijk de rode kaart te zien.</p><p>Ook met een man meer kostte het Barcelona veel moeite om een gaatje te vinden in de zo moeilijk te passeren defensie van de Madrilenen. Jordi Alba raakte al vroeg in de wedstrijd de paal en Messi stuitte keer op keer op de uitblinkende doelman Jan Oblak. Net op het moment dat Atlético ook gevaarlijk begon te worden, onder meer met een kopbal van verdediger José Maria Giménez die net over de lat vloog, sloeg de thuisclub toe.</p><p>Vijf minuten voor tijd wist Suárez de Sloveense keeper dan toch te passeren. De spits uit Uruguay krulde de bal van buiten het strafschopgebied via de binnenkant van de paal langs Oblak. Een minuut later besliste Messi het duel met zijn 33e doelpunt van het seizoen.</p><p>Zeven wedstrijden voor het einde van de competitie lijkt Barcelona de titel niet meer te kunnen ontgaan. De Madrileense club Atlético en Real hebben respectievelijk elf en dertien punten achterstand. Woensdag speelt Barcelona in de kwartfinale van de Champions League uit tegen Manchester United.</p>
