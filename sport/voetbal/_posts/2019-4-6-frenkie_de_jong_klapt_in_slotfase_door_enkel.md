---
title: "Frenkie de Jong klapt in slotfase door enkel"
permalink: "2019-4-6-frenkie_de_jong_klapt_in_slotfase_door_enkel"
date: Sat, 06 Apr 2019 20:59:42 +0200
categories: 
- sport 
- voetbal 
externe_link: "https://www.telegraaf.nl/sport/3405195/frenkie-de-jong-klapt-in-slotfase-door-enkel"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/3cb43bdc-58b3-11e9-8bc7-0217670beecd.jpg"
---

<p class="intro">Frenkie de Jong is in de slotfase van Willem II-Ajax (1-4, red) door zijn enkel geklapt. Zelf denkt de middenvelder dat hij de heenwedstrijd in de kwartfinale van de Champions League tegen Juventus ’wel haalt’.</p> <p>Met een van pijn vertrokken gezicht liep De Jong na het laatste fluitsignaal in Tilburg van het veld. Na afloop liet hij aan Fox Sports weten dat hij door zijn enkel was gegaan, maar dat hij niet denkt dat hij de wedstrijd tegen Juventus gaat missen.</p><p>„Ik heb wel wat pijn, lichte pijn. Maar als het goed is, moet dit geen probleem zijn. Hij klapte een beetje dubbel bij een blok. Toen voelde ik het wel met lopen. Laten we hopen dat het goed is”, zegt hij tegen de sportzender. „We gaan er in ieder geval alles aan doen om Juventus te halen.”</p><p>Waardering</p><p>De Jong kreeg ook applaus van de supporters van Willem II toen hij voortijdig naar de kant strompelde. Voor zijn vertrek naar Ajax speelde hij 42 minuten in de eredivisie voor de club uit Tilburg, die voor ruim 8 miljoen euro profiteert van zijn transfer naar FC Barcelona. Dat komt neer op ruim 2 ton per speelminuut.</p><p>„Het was leuk dat ik gewaardeerd werd”, zei De Jong. „Maar het belangrijkste is dat we hier hebben gewonnen. We hebben de titel niet meer in eigen hand. Het enige wat we kunnen doen is alles winnen en hopen op een foutje van PSV. Ik vind het wel lekker dat we nu steeds voor PSV spelen.”</p><p>De Amsterdammers kenden zaterdagavond weinig moeite met Willem II door de 1-4 zege en mogen zich in ieder geval één dag weer koploper in de Eredivisie noemen. PSV speelt zondag om 16.45 uur bij Vitesse. Bij winst staan de Eindhovenaren weer bovenaan.</p>
