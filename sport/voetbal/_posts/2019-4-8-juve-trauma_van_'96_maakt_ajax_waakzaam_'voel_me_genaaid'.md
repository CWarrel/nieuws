---
title: "Juve-trauma van '96 maakt Ajax waakzaam 'Voel me genaaid'"
permalink: "2019-4-8-juve-trauma_van_'96_maakt_ajax_waakzaam_'voel_me_genaaid'"
date: Mon, 08 Apr 2019 06:15:02 +0200
categories: 
- sport 
- voetbal 
externe_link: "https://nos.nl/l/2279505"
feature_image: "https://nos.nl/data/image/2019/04/08/542212/1008x567.jpg"
---

<p>"Oef." Dat dacht Kiki Musampa toen hij zag dat Ajax in de kwartfinales van de Champions League aan Juventus werd gekoppeld. Vervolgens gingen zijn gedachten terug naar 1996. Toen verloor hij met Ajax de finale van de Italianen.</p>
<p>Ronald de Boer stond destijds ook op het veld. "Juventus was een soort angstgegner. In de finale waren we er nog dicht bij met strafschoppen, maar daarna werd het het Juventus van Zinedine Zidane, Christian Vieri en Didier Deschamps. Echt een goed team."</p>
<h2>Dopingverhalen</h2>
<p>Het verliezen van de finale in 1996 deed pijn en dat werd alleen maar erger toen de verhalen kwamen dat Juventus doping gebruikt zou hebben. Musampa: "Nu denk ik ook: ze keken best anders uit hun ogen. Ik voel me wel genaaid, ja."</p>
<p>De Boer: "Zeker, daar baal je wel van natuurlijk."</p>
<p>Woensdag staan beide ploegen in Amsterdam weer tegenover elkaar, nu in de kwartfinales van de Champions League. Musampa en De Boer hopen dat Ajax niet in de val loopt bij het sluwe en geroutineerde Juventus.</p>
<p>"Zij voetballen echt uit hun kracht, dat is verdedigen. Daardoor heb je altijd het gevoel dat je overheerst", zegt Musampa. De Boer vult aan: "Maar als je dan bij hun zestien komt, pakken ze de bal en zetten ze zo snel mogelijk hun spitsen aan het werk.</p>
<h2>Waken voor Ronaldo</h2>
<p>Een van die spitsen is Cristiano Ronaldo, die Juventus met drie goals tegen Atl√©tico Madrid uit geslagen positie naar de kwartfinales loodste. "Ze zijn van hem afhankelijk", denkt Musampa.</p>
<p>Ronaldo is nog niet helemaal fit, maar lijkt wel inzetbaar tegen Ajax. De Boer: "Je moet hem geen centimeter ruimte geven. Het is hopen op een topdag van Ajax en dat Juventus wat minder speelt. Ajax heeft de kwaliteiten om het elke tegenstander moeilijk te maken."</p>
