---
title: "PSV geeft niet op 'Gaan door tot het echt niet meer kan'"
permalink: "2019-4-7-psv_geeft_niet_op_'gaan_door_tot_het_echt_niet_meer_kan'"
date: Sun, 07 Apr 2019 19:59:15 +0200
categories: 
- sport 
- voetbal 
externe_link: "https://nos.nl/l/2279479"
feature_image: "https://nos.nl/data/image/2019/04/07/542172/1008x567.jpg"
---

<p>Een hoofdrol speelde hij, Remko Pasveer. De Vitesse-doelman voorkwam tegen PSV (3-3) in extremis een winnend doelpunt van Steven Bergwijn en had daarvoor ook al prachtreddingen in huis na een doorbraak van Hirving Lozano en een inzet van Denzel Dumfries. Tot frustratie van zijn oude club PSV. In Amsterdam zullen ze blij met hem zijn en dat klopt.</p>
<p>"Ik ken de technisch directeur aardig goed", zegt de 35-jarige Pasveer over zijn relatie met Marc Overmars, een oude bekende uit zijn tijd bij Go Ahead Eagles. "Dat zal een leuk berichtje worden. Van zijn zoontje had ik al een bericht, maar ik heb nog niet gekeken. Die zal wel heel blij zijn."</p>
<p>Bij PSV ontsteeg Remko Pasveer in drie seizoenen (2014-2017) nooit de rol van reservedoelman en daarom ging hij in 2017 naar Vitesse. Ook in Arnhem moest hij sinds maart vorig jaar genoegen nemen met een rol op het tweede plan. Tot de 35-jarige sluitpost afgelopen week tegen AZ (2-2) ineens een kans kreeg ten koste van Eduardo. Zijn optreden in die wedstrijd was zo overtuigend dat hij ook tegen PSV de voorkeur kreeg.</p>
<p>"Balen dat hij zo'n wereldpot keept tegen ons", zegt PSV-aanvoerder Luuk de Jong. "Hij heeft veel moois laten zien. Ik kon het altijd goed met hem vinden."</p>
<p>"We hebben genoeg kansen om het te beslissen, maar we maken die niet", aldus PSV-coach Mark van Bommel. "We hadden het beter kunnen uitspelen, maken op sommige momenten de verkeerde keuzes. We komen wel drie keer terug van een achterstand en hebben nog een laatste kans op de 4-3. We blijven gaan tot het einde, zoals het hele seizoen."</p>
<p>PSV staat nu op doelsaldo achter op Ajax en is met vijf speelrondes te gaan voor het eerst dit seizoen geen koploper meer. En nu? "Opgeven past niet bij ons", zegt Van Bommel. "We gaan door tot het echt niet meer kan."</p>
<p>"We moeten door en vertrouwen houden", zegt ook Luuk de Jong.</p>
<p>Schrale troost voor PSV is misschien dat Ajax ook nog tegen Vitesse moet, op 23 april in Amsterdam. Als Pasveer de vorm van PSV vasthoudt, wordt dat nog een zware dobber voor de Amsterdammers.</p>
