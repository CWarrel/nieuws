---
title: "Juventus moet nog week wachten op titel na gelijkspel Napoli"
permalink: "2019-4-7-juventus_moet_nog_week_wachten_op_titel_na_gelijkspel_napoli"
date: Sun, 07 Apr 2019 22:44:19 +0200
categories: 
- sport 
- voetbal 
externe_link: "https://nos.nl/l/2279492"
feature_image: "https://nos.nl/data/image/2019/04/07/542188/1008x567.jpg"
---

<p>Juventus moet nog een week wachten om voor de achtste keer op rij landskampioen te worden. De Turijnse heerser van de Serie A zou bij een nederlaag van Napoli tegen Genoa zondag al kampioen zijn geworden, maar omdat de Napolitanen in eigen huis 1-1 speelden moet Juventus de champagneflessen nog even in de koelkast laten liggen. </p>
<p>Juventus, dat mede dankzij de 2-1 zege op AC Milan dit weekend twintig punten voorstaat, heeft komende zaterdag op bezoek bij SPAL aan een punt voldoende om zich wederom tot de beste voetbalclub van ItaliÃ« te laten kronen.</p>
<p>Genoa moest het al na 28 minuten met een man minder stellen, nadat Stefano Sturaro een rode kaart had gekregen wegens een forse charge van achteren op het been van Dries Mertens. Kort daarna opende Mertens met een schot vanaf twintig meter de score.</p>
<p>Lang kon Napoli niet van de voorsprong genieten, want op slag van rust joeg Darko Lazovic met een mooie volley na een dito voorzet van Goran Pandev de 1-1 tussen de palen. In de tweede helft speelde het spel zich alleen maar af op de helft van de bezoekers en trachtte Napoli de muur van Genoa te slechten, maar daarin slaagde het elftal van coach Carlo Ancelotti niet.</p>
