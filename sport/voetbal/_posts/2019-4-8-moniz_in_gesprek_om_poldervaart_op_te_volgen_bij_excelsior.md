---
title: "Moniz in gesprek om Poldervaart op te volgen bij Excelsior"
permalink: "2019-4-8-moniz_in_gesprek_om_poldervaart_op_te_volgen_bij_excelsior"
date: Mon, 08 Apr 2019 16:27:08 +0200
categories: 
- sport 
- voetbal 
externe_link: "https://nos.nl/l/2279570"
feature_image: "https://nos.nl/data/image/2018/06/02/476921/1008x567.jpg"
---

<p>Ricardo Moniz is de voornaamste kandidaat om tot het einde van het seizoen de trainer van Excelsior te worden. De 54-jarige Rotterdammer zou de opgestapte Adrie Poldervaart op moeten volgen. Moniz is met Excelsior in gesprek, zo bevestigt directeur Ferry de Haan.</p>
<p>Poldervaart leverde vorige week zijn contract bij Excelsior in. De 48-jarige trainer trok zijn conclusies na de 2-1 thuisnederlaag tegen hekkensluiter NAC. "De reden is dat ik de groep naar mijn idee en gevoel niet meer kan raken", lichtte Poldervaart toe.</p>
<p>Excelsior verloor afgelopen weekend ook zonder Poldervaart: FC Groningen was met 1-0 te sterk. Het was het zesde eredivisieduel op rij dat verloren werd.</p>
<h2>Voorlaatste</h2>
<p>Excelsior staat nu voorlaatste in de eredivisie met 26 punten uit 29 wedstrijden. Het verschil met de nummer 15 (FC Emmen), een veilige plaats, is 2 punten. Hekkensluiter NAC Breda hijgt in de nek en staat 4 punten achter. Excelsior speelt nog tegen Ajax (uit), Willem II (thuis), ADO Den Haag (uit), AZ (thuis) en Heracles Almelo (uit).</p>
<p>Moniz zat sinds eind oktober zonder club. Hij leverde destijds zijn contract in bij het Slowaakse AS Trencín. Moniz was in het verleden trainer van onder meer Hamburger SV, Red Bull Salzburg, 1860 München, Notts County en FC Eindhoven. Met Salzburg pakte hij in het seizoen 2011/2012 de dubbel.</p>
