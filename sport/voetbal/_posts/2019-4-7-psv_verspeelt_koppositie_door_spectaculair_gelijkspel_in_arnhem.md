---
title: "PSV verspeelt koppositie door spectaculair gelijkspel in Arnhem"
permalink: "2019-4-7-psv_verspeelt_koppositie_door_spectaculair_gelijkspel_in_arnhem"
date: Sun, 07 Apr 2019 18:41:55 +0200
categories: 
- sport 
- voetbal 
externe_link: "https://nos.nl/l/2279461"
feature_image: "https://nos.nl/data/image/2019/04/07/542169/1008x567.jpg"
---

<p>PSV is de koppositie in de eredivisie kwijt. De Eindhovenaren speelden met 3-3 gelijk bij Vitesse en staan nu in punten gelijk met Ajax, maar moeten de Amsterdammers op doelsaldo boven zich dulden. Doelman Remko Pasveer (ex-PSV) speelde met enkele fraaie reddingen een hoofdrol bij de thuisploeg.</p>
<p>In de wetenschap dat Ajax zaterdagavond bij Willem (1-4) had gewonnen en dat de Amsterdammers daardoor een punt voorsprong hadden op de ranglijst, moest PSV winnen in Arnhem om aan de leiding te blijven. De Eindhovenaren aasden op een vroeg doelpunt, maar het tegenovergestelde gebeurde. Thulani Serero kwam door op rechts, kapte Nick Viergever uit en schoot de bal in de verre hoek.</p>
<h2>Ingreep VAR</h2>
<p>PSV ging naarstig op zoek naar de gelijkmaker, maar ook Vitesse bleef gevaarlijk. Zo scoorde Bryan Linssen in buitenspelpositie. Vier minuten voor rust kreeg PSV een strafschop toen doelman Remko Pasveer uit zijn doel kwam en Hirving Lozano torpedeerde. De vraag was hierbij wel of Lozano niet al naar de grond ging voor het contact met de doelman.</p>
<p>Lozano ging zelf achter de bal staan en schoot koeltjes binnen. Op slag van rust was er aan de andere kant ook een penaltymoment. In een poging de bal weg te schieten hief Gastón Pereiro zijn been zo hoog dat hij het hoofd van Matú Bero raakte, waarop arbiter Serdar Gözübüyük naar de stip wees. Na tussenkomst van de VAR herzag hij die beslissing.</p>
<p>Na rust golfde het spel in hoog tempo op en neer. Met Mohammed Ihattaren voor Pereiro ging PSV na rust op jacht naar meer, een inzet van Lozano werd van de lijn gehaald, maar de bezoekers kwamen opnieuw op achterstand. Uitblinker Martin Ødegaard trok naar binnen en schoot met links prachtig raak.</p>
<h2>Pasveer de held van Vitesse</h2>
<p>Luuk de Jong tikte daarna op aangeven van Denzel Dumfries nog de 2-2 binnen, waarna het weer de beurt was aan Vitesse. Ex-PSV'er Tim Matavz kopte Vitesse zowaar voor de derde keer op voorsprong. Via de tweede strafschop van Lozano kwam PSV in de slotfase opnieuw terug: 3-3. Voor de daaraan voorafgaande overtreding op Lozano kreeg Maikel van der Werff een rode kaart.</p>
<p>Nadat Pasveer eerder al redding had gebracht op inzetten van Lozano en Dumfries voorkwam de doelman ook na de 3-3 nog een goal van PSV. Hij redde bij een poging van Bergwijn en weerhield daarmee zijn oude ploeg van de winst en de koppositie.</p>
