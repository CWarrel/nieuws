---
title: "Titelstrijd in cijfers Ajax scoort erop los, groot verval bij PSV"
permalink: "2019-4-8-titelstrijd_in_cijfers_ajax_scoort_erop_los_groot_verval_bij_psv"
date: Mon, 08 Apr 2019 12:25:35 +0200
categories: 
- sport 
- voetbal 
externe_link: "https://nos.nl/l/2279542"
feature_image: "https://nos.nl/data/image/2019/04/08/542263/1008x567.jpg"
---

<p>Ajax is voor het eerst sinds mei 2016 weer koploper van de eredivisie na een volledige speelronde. Zo lang (97 speelronden) hoefde de club niet eerder te wachten op de koppositie. Maar dat de Amsterdammers bovenaan staan, heeft voor een groot deel te maken met het verval van PSV.</p>
<p>De Eindhovenaren, die de afgelopen maanden een voorsprong van zes punten uit handen gaven, wonnen voor de winterstop zestien van hun zeventien duels. Van de twaalf duels na de winterstop werden er maar zes gewonnen.</p>
<p>Het winstpercentage van de ploeg van Mark van Bommel zakte daardoor van 94,11 procent naar 76,7 procent. Het winstpercentage van Ajax loopt ook terug, maar is wel constanter: van 88,2 procent naar 79,3 procent.</p>
<p>In al die jaren dat Ajax geen koploper was, was de koppositie afwisselend in handen van vier ploegen. PSV stond 56 speelronden bovenaan, Feyenoord 37 ronden en Vitesse en AZ 2 ronden.</p>
<p>Ajax en PSV steken ver uit boven de rest van de eredivisieclubs en daarom komen ze ook tot een hoog puntentotaal van 71. En er zijn nog vijf wedstrijden te spelen. Met 71 punten werd Ajax in 2014 voor het laatst landskampioen.</p>
<h2>Honderd doelpunten</h2>
<p>Het aantal doelpunten van de Amsterdammers is echter indrukwekkender: honderd stuks. Om hun eigen eredivisierecord van 122 doelpunten in een seizoen te verbeteren, moeten ze dus nog flink aan de bak.</p>
<p>Maar honderd doelpunten maken in een seizoen is al een prestatie op zich. Het is slechts twintig keer voorgekomen. PSV was in 2013 de laatste club die daarin slaagde. Ajax deed het voor het laatst in 2010.</p>
<p>Van de vier clubs die honderd goals of meer maakten in een seizoen deden de Amsterdammers dat het vaakst: veertien keer. PSV lukte het vier keer en AZ en Feyenoord ieder een keer.</p>
<h2>Uniek in Europa</h2>
<p>In Europa is Ajax de enige club die op honderd goals staat. The New Saints uit Wales staan op 91 treffers en Paris Saint-Germain heeft er 89 in liggen in de Franse competitie.</p>
<p>Ook is Ajax in Europa samen met FC Porto, Manchester City en FC Barcelona de enige club die nog kans maakt op de 'treble': het winnen van de landstitel, de beker en de Champions League. City maakt zelfs nog kans op vier prijzen: in Engeland zijn er namelijk twee bekertoernooien. De League Cup werd al gewonnen, de finale van de FA Cup werd zaterdag bereikt.</p>
