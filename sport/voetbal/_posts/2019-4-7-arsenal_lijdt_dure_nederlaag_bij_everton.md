---
title: "Arsenal lijdt dure nederlaag bij Everton"
permalink: "2019-4-7-arsenal_lijdt_dure_nederlaag_bij_everton"
date: Sun, 07 Apr 2019 17:20:31 +0200
categories: 
- sport 
- voetbal 
externe_link: "https://nos.nl/l/2279450"
feature_image: "https://nos.nl/data/image/2019/04/07/542118/1008x567.jpg"
---

<p>Arsenal heeft de derde plaats in de Premier League verspeeld aan stadgenoot Tottenham Hotspur. 'The Gunners' verloren zondag met 1-0 bij Everton. Woensdag won Tottenham bij de opening van het nieuwe stadion met 2-0 van Crystal Palace.</p>
<p>Phil Jagielka had een bijzondere middag op Goodison Park. De verdediger van Everton, die op het laatste moment een basisplaats had gekregen omdat Michael Keane vanwege ziekte was afgehaakt, speelde een cruciale rol.</p>
<h2>Oudste doelpuntenmaker van seizoen</h2>
<p>In de 10de minuut zette Jagielka Everton op voorsprong. Hij werkte de bal van dichtbij in het doel na een lange inworp van Lucas Digne en een kopbal van Dominic Calvert-Lewin. Met een leeftijd van 36 jaar en 233 dagen werd de routinier de oudste doelpuntenmaker van het seizoen in de Premier League.</p>
<p>Arsenal had een zwakke middag in Liverpool en slaagde er nauwelijks in kansen te creÃ«ren. De thuisploeg had via onder anderen Gylfi Sigurdsson wel legio mogelijkheden, maar verzuimde vaker te scoren. Daardoor bleef het tot het einde spannend.</p>
<p>Arsenal leed zijn eerste competitienederlaag sinds 3 februari bij Manchester City (3-1) en liep daardoor flinke schade op in de strijd om een plek bij de eerste vier. De Londense ploeg staat op 63 punten, nu uit 32 wedstrijden, een punt achter nummer drie Tottenham en evenveel als nummer vijf Chelsea. De eerste vier teams in Engeland plaatsen zich rechtstreeks voor de Champions League.</p>
