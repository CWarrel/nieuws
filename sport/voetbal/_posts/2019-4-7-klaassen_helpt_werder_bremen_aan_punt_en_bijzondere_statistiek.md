---
title: "Klaassen helpt Werder Bremen aan punt en bijzondere statistiek"
permalink: "2019-4-7-klaassen_helpt_werder_bremen_aan_punt_en_bijzondere_statistiek"
date: Sun, 07 Apr 2019 21:28:52 +0200
categories: 
- sport 
- voetbal 
externe_link: "https://nos.nl/l/2279487"
feature_image: "https://nos.nl/data/image/2019/04/07/542183/1008x567.jpg"
---

<p>Davy Klaassen is zondag belangrijk geweest voor zijn ploeg Werder Bremen. De Nederlander kopte in de competitiewedstrijd op bezoek bij Borussia MÃ¶nchengladbach tien minuten voor tijd de 1-1 binnen, wat tevens de eindstand was.</p>
<p>Mede dankzij Klaassens kopbal is Werder bezig aan een imposante reeks in 2019. Volgens statistiekenbureau Opta zijn Werder en Eintracht Frankfurt de enige twee clubs uit de vijf grootste competities van Europa die dit kalenderjaar nog ongeslagen zijn in de competitie.</p>
<p>Klaassen kopte in de 79ste minuut knap raak ter hoogte van de strafschopstip. Een halfuur eerder was Borussia op voorsprong gekomen door Florian Neuhaus, die profiteerde van een fout van Max Kruse op het middenveld.</p>
<p>Werder Bremen bezet met 43 punten de achtste plaats in de Bundesliga. Het moet nog twee plaatsen stijgen om volgend seizoen Europees voetbal te mogen spelen.</p>
<h2>Twee goals in vier dagen</h2>
<p>Klaassen scoorde woensdag ook al in de kwartfinales van de DFB-Pokal, het Duitse bekertoernooi. Mede dankzij zijn goal won Werder met 2-0 van Schalke 04, de club van trainer Huub Stevens, en plaatste het zich voor de halve eindstrijd.</p>
