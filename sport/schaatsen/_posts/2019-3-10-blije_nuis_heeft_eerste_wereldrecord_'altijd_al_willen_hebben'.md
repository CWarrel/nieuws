---
title: "Blije Nuis heeft eerste wereldrecord 'Altijd al willen hebben'"
permalink: "2019-3-10-blije_nuis_heeft_eerste_wereldrecord_'altijd_al_willen_hebben'"
date: Sun, 10 Mar 2019 08:34:31 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/2SQFfKvFuLc/2275291"
feature_image: "https://nos.nl/data/image/2019/03/10/535929/1008x567.jpg"
---

<p>Met een wereldrecord (1.06,18) op de 1.000 meter en de eindzege in het wereldbekerklassement was Kjeld Nuis dolblij na de eerste dag van de wereldbekerfinale in het Amerikaanse Salt Lake City. "Ik heb een wereldrecord, dat heb ik altijd al willen hebben."</p>
<p>Op de snelle ijsbaan dook de 29-jarige Nuis ruim onder het oude wereldrecord van Shani Davis (1.06,42 uit 2009). "Superlekker dit, eindelijk heb ik een wereldrecord. Dat kan ik afvinken. Het niveau was ontzettend hoog, dus het werd nog heel erg spannend."</p>
<p>En daarmee heeft schaatsland Nederland ook weer een wereldrecord in handen. Nadat Canadees Ted-Jan Bloemen op 10 december 2017 op de 5.000 meter de recordtijd had afgepakt van Sven Kramer, was Nederland 'wereldrecordloos'. Tot nu. Dankzij Nuis.</p>
<p>Na Nuis doken ook Thomas Krol (1.06,25) en Kai Verbij (1.06,34) nog onder de oude toptijd van Davis, maar aan de tijd van Nuis kwamen de twee Nederlandse schaatsers niet. "Ik was wel even bang, maar nu maakt dat niet meer uit. Echt heel gaaf, ik heb alles op alles gezet."</p>
<p>Toch was Nuis ook kritisch na zijn race. "Het was niet perfect, want in de bocht maakte ik toch nog wat foutjes. Een mazzeltje, maar dat moet je soms ook hebben. En al was ik met een pirouette eerste geworden, gelukkig heb ik dat wereldrecord."</p>
<p>Dat vond Thomas Krol, die de tweede tijd reed in Salt Lake City, dan wel weer jammer. "Ik rijd de tweede tijd ooit op de 1.000 meter, dus dan is het heel zuur dat je niet het wereldrecord pakt", aldus de 26-jarige schaatser. "Toch ben ik heel trots op mijn tijd en mijn race."</p>
<p>Krol reed het hele wereldbekerseizoen al goede 1.000 (en 1.500) meters, maar eindigde meestal als tweede of derde. "Ik win steeds net niet, maar ik rijd supergoede tijden. Het gaat steeds sneller, maar natuurlijk had ik graag zelf dat wereldrecord gehad."</p>
<p>Zondag krijgt Krol nog een kans, als de 1.500 meter op het programma staat. "Dat zou kunnen, maar ik moet niets van mijzelf. Ik wil het natuurlijk wel heel graag, maar als ik het mezelf ga opleggen, gebeurt er meestal niets. Het ijs is in ieder geval ongelooflijk snel hier."</p><img src="http://feeds.feedburner.com/~r/nossportschaatsen/~4/2SQFfKvFuLc" height="1" width="1" alt=""/>
