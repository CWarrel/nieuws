---
title: "Verbij ’Ard Schenk Award mooier dan skivakantie’"
permalink: "2019-3-14-verbij_’ard_schenk_award_mooier_dan_skivakantie’"
date: Thu, 14 Mar 2019 08:08:44 +0100
categories: 
- sport 
- schaatsen 
externe_link: "https://www.telegraaf.nl/sport/3288711/verbij-ard-schenk-award-mooier-dan-skivakantie"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b7b4328a-4628-11e9-96fd-0217670beecd.jpg"
---

<p class="intro">Is er iets mooiers dan in de verse sneeuw van Park City, skioord op een half uur rijden van Salt Lake City, op de lange latten te staan? Lange tijd dacht Kai Verbij van niet. Tot hij in de Verenigde Staten vernam dat hij met twee punten voorsprong op Kjeld Nuis het klassement Schaatser van het Jaar op zijn naam had geschreven. De Europees kampioen sprint en wereldkampioen op de 1000 meter kortte spontaan zijn vakantie in en vloog eerder terug naar Nederland, om uit handen van zijn moeder Mihoko en zus Mai de Ard Schenk Award in ontvangst te nemen.</p> <p>„Ik had er eerlijk gezegd geen rekening mee gehouden dat ik als winnaar uit de bus zou komen”, aldus de sprinter van Team Reggeborgh. „Dit zijn niet de prijzen waar je aan denkt als je je in de zomermaanden in het zweet werkt. Dan gaat het, uiteraard, om de grote titels. Als aan het einde van de rit blijkt dat je ook nog eens de Ard Schenk Award hebt gewonnen, is het een bevestiging dat je het dat seizoen blijkbaar heel goed hebt gedaan.”</p><p>Bescheidenheid sierde de winnaar van het klassement bij de mannen. Verbij mag de gewilde trofee dan op zijn schoorsteenmantel hebben staan, een gearriveerde vedette is hij nog lang niet. „In het verleden heb ik tijdens het Gala mannen als Sven Kramer, Michel Mulder en Kjeld Nuis als winnaar voorbij zien komen. Dat zijn hele grote namen. Als je ziet wat ik dit jaar gewonnen heb, zou je zeggen dat ik in dat rijtje thuis hoor. Voor mijn gevoel win ik alleen nog niet genoeg om me tot de gevestigde orde te rekenen. Daarvoor zal ik nog veel meer moeten winnen.”</p><p>Hij zal daarvoor ook wat mazzel nodig hebben, gebood de eerlijkheid te bekennen. „Sprinten is nu eenmaal voor een deel een kwestie van geluk hebben. Het is lastig om veel te kunnen winnen. Als je het WK sprint vergeet, heb ik een topseizoen gehad. Dus wat dat betreft komt deze prijs mij inderdaad misschien wel toe.”</p>
