---
title: "'Schulting heeft iets puurs, ze overstijgt de sport'"
permalink: "2019-3-12-'schulting_heeft_iets_puurs_ze_overstijgt_de_sport'"
date: Tue, 12 Mar 2019 06:07:46 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/X1aaJIB52_Q/2275589"
feature_image: "https://nos.nl/data/image/2019/03/12/536385/1008x567.jpg"
---

<p>Suzanne Schulting kroonde zichzelf opnieuw tot koningin van een shorttracktoernooi. Dit keer was zij de beste op het wereldkampioenschap in Sofia. Ze won de 1.000 meter en de allroundtitel.</p>
<p>In het Sportforum van Langs de Lijn En Omstreken was iedereen het erover eens: Schulting is een zegen voor de sport. "Dit is iemand die de sport geweldig vertegenwoordigt. Een paar jaar terug kende het grote publiek nog bijna niemand", vertelt Daniel Dwarswaard, journalist voor het AD.</p>
<p>"Zij is goed. En misschien nog wel belangrijker, ze is ontwapenend leuk", zegt Mark Misérus van de Volkskrant. "Ze heeft iets heel erg puurs, wat Sjinkie Knegt ook heeft. Dat maakt dat zij die sport overstijgt. Iedereen in Nederland kent Suzanne Schulting en dat is een bijzondere kwaliteit."</p>
<p>Schulting was niet de enige die met goud naar huis ging. Lara van Ruijven pakte de wereldtitel op de 500 meter tot grote vreugde van de rest van het Nederlandse team. "Het is bijna een gemengde sport", benadrukt Misérus het groepsgevoel. Volgens Dwarswaard is dat vooral op het conto van coach Jeroen Otter te schrijven. "Iedereen is positief over hem. Ook zijn invloed zorgt voor een echt team."</p>
<p>Zes wereldrecords werden afgelopen weekend verbroken op het ijs in Salt Lake City. En dat komt natuurlijk vooral door de hoogte waarop de Olympic Oval ligt. "Je hebt een cyclus van twee wedstrijden op hoogte", legt Frank Snoeks uit. "Je bent vaak de tweede wedstrijd beter, je bent dan geacclimatiseerd."</p>
<p>Snoeks doelt daarmee op het tweeluik Calgary en Salt Lake City. De wereldrecords daar hebben volgens de voormalig schaatscommentator iets magisch. "Je kunt daar geschiedenis schrijven, schaatsers kijken er ook echt naar uit om daar te schaatsen", vertelt Snoeks. Toch is zo'n record niet heilig, weet hij. "Wereldrecords leen je, die lease je. Want hoe snel het ook is, een wereldrecord raak je weer kwijt."</p>
<p>Bij de mannen werden de kortste afstanden gedomineerd door Kjeld Nuis en Pavel Koelizjnikov. Nuis pakte wereldrecords op de 1.500 en 1.000 meter, terwijl Koelizjnikov op de 500 meter de snelste was. Maar de Rus was niet alleen de snelste op de kortste afstand, hij was ook de langzaamste.</p>
<p>Waar hij zaterdag nog als een bliksemschicht over het ijs was gegaan, reed Koelizjnikov zondag op z'n dooie akkertje naar de finish. Mark Misérus van de Volkskrant dacht er het zijne van.</p>
<h2>'Een rare jongen'</h2>
<p>"De wraak van Rusland, de wraak van Koelizjnikov op alles wat over hem gezegd is", zegt Misérus. "Het was ook een statement tegen de puntentelling. Hij won zeven keer de 500 meter, maar was nog niet zeker van de winst in de wereldbeker. Het verdient geen schoonheidsprijs, maar ik begrijp hem ook wel."</p>
<p>Koelizjnikov werd in het verleden betrapt op het gebruik van doping en ontbrak daarom ook tijdens de Olympische Spelen vorig jaar in Pyeongchang. Snoeks noemt hem een rare jongen. "Hij liet de kans lopen om nog een keer een wereldrecord te rijden. Een rare jongen, maar wel een geweldige 500 meter-rijder."</p><img src="http://feeds.feedburner.com/~r/nossportschaatsen/~4/X1aaJIB52_Q" height="1" width="1" alt=""/>
