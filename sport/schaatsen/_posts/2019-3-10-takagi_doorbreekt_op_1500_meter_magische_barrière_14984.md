---
title: "Takagi doorbreekt op 1.500 meter magische barrière 1.49,84"
permalink: "2019-3-10-takagi_doorbreekt_op_1500_meter_magische_barrière_14984"
date: Sun, 10 Mar 2019 20:51:45 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/ASJpnHOMtzU/2275417"
feature_image: "https://nos.nl/data/image/2019/03/10/536134/1008x567.jpg"
---

<p>Miho Takagi heeft bij de wereldbekerfinale in het Amerikaanse Salt Lake City een wereldrecord gereden op de 1.500 meter. De Japanse schaatsster dook als eerste vrouw in de geschiedenis onder de 1.50,00. Ze klokte 1.49,84.</p>
<p>Twee ritten daarvoor had de Amerikaanse Brittany Bowe het oude wereldrecord (1.50,85) van haar landgenote Heather Bergsma al verbeterd: 1.50,32. Het was voor Bowe haar tweede wereldrecord van het weekend, want zaterdag verbeterde ze al het wereldrecord (1.11,61) op de 1.000 meter.</p>
<h2>Nederlands record voor Wüst</h2>
<p>Takagi was uiteindelijk 1,01 seconden sneller dan het oude record van Bergsma en 0,48 seconde sneller dan Bowe. Ze reed in een rechtstreeks duel tegen Ireen Wüst, die met 1.50,71 een Nederlands record reed in Salt Lake City.</p>
<p>Wüst was 1,35 seconden sneller dan Marrit Leenstra in 2017 was op de 1.500 meter. Toch stond Wüst niet bepaald te juichen om haar Nederlandse record; ze had liever een wereldrecord gereden. "Ik heb er alles uitgeperst wat erin zat. Maar, je ziet aan alles dat het net niet is, dat ik de frisheid en de vorm niet heb."</p>
<p>"Met hangen en wurgen rijd ik dan toch een tijd die oké is", aldus Wüst, die het rijden van een wereldrecord nog niet uit haar hoofd heeft gezet. "Volgend jaar moet ik maar op jacht naar de 1.48,00."</p>
<p>Johan de Wit, bondscoach van de Japanse Takagi, was trots op zijn pupil. "Je hebt niet vaak een kans om een wereldrecord te rijden en Miho was zaterdag al verrassend goed. Nu moest ze het gewoon doen, maar dit was echt uitzonderlijk. Petje af!"</p>
<h2>Kodaira weer snelste op 500 meter</h2>
<p>Nao Kodaira won in Salt Lake City ook de tweede 500 meter van het wereldbekerweekend en boekte daarmee haar 23ste wereldbekerzege op rij.</p>
<p>De Japanse schaatsster, die zaterdag ook de eerste 500 meter op haar naam had geschreven, was veruit de beste en kwam opnieuw ook in de buurt van het wereldrecord (36,36) van de Zuid-Koreaanse Lee Sang-hwa. Waar ze zaterdag 36,47 klokte, werd het nu 36,49.</p>
<p>Net als zaterdag reed Kodaira tegen de Oostenrijkse Vanessa Herzog, die nu 36,83 noteerde. Dat was de derde tijd, maar daarmee stelde ze wel de eerste plaats in het eindklassement veilig.</p><img src="http://feeds.feedburner.com/~r/nossportschaatsen/~4/ASJpnHOMtzU" height="1" width="1" alt=""/>
