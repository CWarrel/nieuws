---
title: "Roest geniet van ’mooiste’ wereldtitel ’Ik had wat stress’"
permalink: "2019-3-3-roest_geniet_van_’mooiste’_wereldtitel_’ik_had_wat_stress’"
date: Sun, 03 Mar 2019 23:57:22 +0100
categories: 
- sport 
- schaatsen 
externe_link: "https://www.telegraaf.nl/sport/3235665/roest-geniet-van-mooiste-wereldtitel-ik-had-wat-stress"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b0da55d6-3e0b-11e9-9393-c102d4d7cd4a.jpg"
---

<p class="intro">Patrick Roest kroonde zich zondagavond laat voor de tweede keer tot wereldkampioen allround, maar makkelijk ging het niet voor de schaatser van Team Jumbo-Visma.</p> <p>„Makkelijk zou ik het inderdaad niet willen noemen”, lachte Roest bij de NOS. „Want ik had wel wat stress richting de 10 kilometer. In de aanloop er naartoe, maar ook tijdens de rit zelf wel. Toen ik de tijd van Sverre Lunde Pedersen (12.56,91, red.) zag, dacht ik niet dat het onmogelijk was. Maar het ijs hier is nog niet supersnel, al doet Martina Sablikova het anders lijken”, verwees Roest naar zijn Tsjechische evenknie, die onder meer via twee wereldrecords de titel bij de vrouwen voor zich opeiste.</p><p>Geen fouten</p><p>„Voor mij was dit een perfect allround toernooi”, zei Roest. „Ik heb op elke afstand goed gereden en geen fouten gemaakt. Dat was eerder dit seizoen wel anders. Je kunt wel zeggen dat ik veel heb geleerd, vooral mentaal. De meeste fouten zaten in mijn hoofd. Ik was en kon beter dan ik zelf dacht. De 1500 meter kon wellicht wat beter, maar dat heb ik op de tien kilometer wel goed gemaakt”, aldus de kersverse wereldkampioen, die toegaf dat deze titel meer voldoening gaf dan die van vorig jaar. Toen profiteerde Roest van de val van Pedersen op de afsluitende afstand, waardoor de Nederlander de titel kon grijpen.</p><p>„Ik hoop dat er nog een heleboel allroundtitels volgen”, zei Roest. „Ik ben een groot voorstander van dit toernooi, allrounden is het mooiste wat er is.”</p>
