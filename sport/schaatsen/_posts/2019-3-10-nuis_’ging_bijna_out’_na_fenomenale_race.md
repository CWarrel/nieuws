---
title: "Nuis ’ging bijna out’ na fenomenale race"
permalink: "2019-3-10-nuis_’ging_bijna_out’_na_fenomenale_race"
date: Sun, 10 Mar 2019 21:37:29 +0100
categories: 
- sport 
- schaatsen 
externe_link: "https://www.telegraaf.nl/sport/3270021/nuis-ging-bijna-out-na-fenomenale-race"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5f978232-437b-11e9-b253-19f9292a3ac8.jpg"
---

<p class="intro">Kjeld Nuis was zondagavond helemaal door het dolle nadat hij ook op de 1500 meter een wereldrecord had gereden.</p> <p>„Nu ben ik er wel weer, maar ik ging het echt even bijna out”, zei een dolblije Nuis na afloop van de laatste rit tegenover de NOS. „Normaal rijd ik in de laatste rit en kan ik de euforie meteen kwijt. Nu moest ik wachten, omdat ik al in de tweede rit reed. Dit is ongelofelijk, ik ben echt superblij. Als klein jochie droomde ik ervan om snelste man op aarde te zijn. Nu ben ik dat zowel op de 1000 meter als op de 1500 meter. Ik heb er geen woorden voor.”</p><p>Blokje weggetikt</p><p>Nuis reed zaterdagavond ook al een wereldrecord op de 1000 meter, en baalde toch nog een beetje dat hij niet onder de 1.40 was gedoken. „Het had écht gekund”, zei de 29-jarige Nederlander. „Het was nog niet eens een perfecte rit. Tot aan de 1100 meter haalde ik samen met Thomas een geweldig niveau. In de laatste bocht liepen mijn benen echter helemaal vol, ik zat volledig kapot. Ik kon bijna niet meer op mijn benen blijven staan. Ik had een hand aan het ijs nodig om niet te vallen en tikte daarbij een blokje weg. Ik schrok even heel erg, maar toen ik die tijd zag van 1.40 dacht ik nog wel even, verdomme, een 1.39 had er ook ingezeten.”</p><p>Nuis haalde niettemin bijna 2 seconden van zijn persoonlijke record af. „Dat is een heel grote hap inderdaad. Het is echt gruwelijk hard gegaan.” Nuis gaf toe dat het vertrouwen groot was na zijn fabelachtige race op zaterdagavond. „Ik ben hier nu een dikke, bijna anderhalve week en rijd nu zulke tijden. Dus dat gaan we volgend jaar wel anders doen. We gaan hier ver van tevoren naartoe en dan gaan we heel hard rijden”, lachte Nuis.</p>
