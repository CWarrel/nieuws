---
title: "Visser rijdt Nederlands record op 3 kilometer in Salt Lake City"
permalink: "2019-3-9-visser_rijdt_nederlands_record_op_3_kilometer_in_salt_lake_city"
date: Sat, 09 Mar 2019 22:13:36 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/SxwY7aKzfpo/2275250"
feature_image: "https://nos.nl/data/image/2019/03/10/535907/1008x567.jpg"
---

<p>Net als bij de mannen heeft de eerste dag van de wereldbekerfinale in het Amerikaanse Salt Lake City ook bij de vrouwen twee wereldrecords opgeleverd. Martina Sábliková won de 3.000 meter in 3.52,02 en Brittany Bowe klokte 1.11,61 op de 1.000 meter.</p>
<p>Het was voor Sábliková de tweede keer dit seizoen dat ze een wereldrecord reed op de drie kilometer. De Tsjechische schaatsster reed met 3.52,02 naar de winst en pakte daarmee ook de zege in het eindklassement.</p>
<p>Esmee Visser reed een razendsnelle 3.000 meter bij haar debuut op het ijs in Salt Lake City. Ze kwam met 3.54,02 niet in de buurt van het wereldrecord (3.53,31) dat Martina Sábliková afgelopen weekend reed in Calgary, maar ze verbeterde wel het Nederlands record.</p>
<h2>Visser tweede in eindklassement</h2>
<p>Dat nationale record (3.55,98) stond sinds 2007 op naam van Renate Groenewold, maar Visser dook daar dik onder. Met 3.54,02 werd ze uiteindelijk tweede en daarmee eindigde ze ook als tweede in het gecombineerde klassement van de 3.000 en 5.000 meter.</p>
<p>"Dat Nederlands recordwas niet het doel", aldus Visser. "Ik was er niet mee bezig, maar mijn trainers zeiden dat ik het wel kon proberen. Ik dacht dat het te hoog gegrepen was, maar nu ga ik er nog best dik onder. Daar ben ik wel heel blij mee. Echt vet!"</p>
<p>Melissa Wijfje (4.01,26) en Reina Anema (4.07,69), de andere twee Nederlandse schaatssters op het ijs in Salt Lake City, reden respectievelijk de negende en elfde tijd.</p>
<h2>Snelle Bowe wint 1.000 meter in wereldrecord</h2>
<p>Net als Sábliková greep Brittany Bowe de eindzege in het wereldbekerklassement met een wereldrecord. Op de 1.000 meter won de Amerikaanse schaatsster in 1.11,61. Ze was daarmee nipt sneller dan de Japanse Miho Takagi, die in de rit voor Bowe ook al een wereldrecord reed (1.11,71).</p>
<p>Takagi eindigde daarmee als tweede in het klassement, net voor haar landgenote Nao Kodaira die met 1.11,77 ook sneller was dan haar oude wereldrecord uit 2017 dat op 1.12,09 stond.</p>
<p>Ireen Wüst en Letitia de Jong, de twee Nederlandse schaatssters die de 1.000 meter reden in Salt Lake City, eindigden als zesde (1.13,16) en zevende (1.13,32).</p>
<h2>Weer wereldbekerzege voor Kodaira op 500 meter</h2>
<p>Nao Kodaira schreef in Salt Lake City de eerste 500 meter op haar naam. De Japanse schaatsster kwam heel dicht bij het wereldrecord (36,36 van de Zuid-Koreaanse Lee Sang-hwa), maar ze kwam net tekort: 36,47.</p>
<p>Die tijd was wel ruim voldoende voor haar zevende wereldbekerzege dit seizoen op de 500 meter. In een rechtstreeks duel versloeg ze bovendien haar grote concurrente, de Oostenrijkse Vanessa Herzog. Herzog, die nog wel aan de leiding gaat in het klassement, werd tweede in 36,85.</p>
<p>Ook de Russin Angelina Golikova reed onder de 37 seconden. Ze werd derde in 36,95. Zondag wordt de laatste 500 meter van het wereldbekerseizoen verreden.</p><img src="http://feeds.feedburner.com/~r/nossportschaatsen/~4/SxwY7aKzfpo" height="1" width="1" alt=""/>
