---
title: "Oppermachtige Schulting grijpt allroundtitel bij WK shorttrack"
permalink: "2019-3-10-oppermachtige_schulting_grijpt_allroundtitel_bij_wk_shorttrack"
date: Sun, 10 Mar 2019 13:16:26 +0100
categories: 
- sport 
- schaatsen 
externe_link: "http://feeds.nos.nl/~r/nossportschaatsen/~3/hd3_ekNekWQ/2275331"
feature_image: "https://nos.nl/data/image/2019/03/10/536021/1008x567.jpg"
---

<p>Suzanne Schulting heeft voor de eerste keer in haar carri√®re de allroundtitel veroverd bij de WK shorttrack. Schulting stond voorafgaand aan de superfinale tweede in het klassement, maar passeerde Choi Min-jeong door de afsluitende race te winnen.</p>
<p>Choi pakte vijf ronden voor het einde de leiding en als ze de eerste positie had vastgehouden, was zij wereldkampioene geworden. Schulting schoof echter langzaam naar voren en ging de Koreaanse uiteindelijk in de slotronde voorbij.</p>
<p>Eerder op de zondag greep Schulting de wereldtitel op de 1.000 meter, de afstand waarop ze dit seizoen alle vijf de wereldbekerwedstrijden die ze reed had weten te winnen.</p>
<p>Bekijk die race hieronder:</p>
<p>Schulting stond de afgelopen jaren bekend als stuiterbal. Een groot talent, maar af en toe te druistig. Een jaar geleden sloot ze het olympisch toernooi, na twee teleurstellingen, op waanzinnige wijze af door goud te pakken op de 1.000 meter.</p>
<p>Sindsdien maakt Schulting nauwelijks nog fouten. Ze eindigde dit seizoen op negen van de tien individuele afstanden in de wereldbekercyclus op het podium. Bovendien werd ze in Dordrecht begin dit jaar Europese kampioene.</p>
<p>Met al die fraaie resultaten op zak begon Schulting als een van de favorieten aan de WK. De eerste finaledag, zaterdag, verliep echter uiterst wisselvallig.</p>
<p>Op de 1.500 meter werd ze in de halve finales gediskwalificeerd voor het blokkeren van een tegenstander. Bondscoach Jeroen Otter noemde dat een 'scheidsrechterlijke dwaling'. Ze revancheerde zich vervolgens op de 500 meter door het brons te pakken.</p>
<p>Zondagmiddag begon Schulting de finale van de 1.000 meter in eerste positie, die plek hield ze de hele race vast. De Canadese Kim Boutin drong halverwege de finale even aan, maar Schulting versnelde direct, zoals ze ook knap de deur dichthield in de laatste ronden.</p>
<p>Nog geen half uur later kwam ze opnieuw op het ijs om in de superfinale de allroundtitel voor zich op te eisen.</p>
<p>Ook op de aflossing leek Schulting goud te pakken, maar de slotrijdster van de Nederlandse ploeg ging in de voorlaatste ronde onderuit.</p><img src="http://feeds.feedburner.com/~r/nossportschaatsen/~4/hd3_ekNekWQ" height="1" width="1" alt=""/>
