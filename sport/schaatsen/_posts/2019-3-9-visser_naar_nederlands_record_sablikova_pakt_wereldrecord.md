---
title: "Visser naar Nederlands record, Sablikova pakt wereldrecord"
permalink: "2019-3-9-visser_naar_nederlands_record_sablikova_pakt_wereldrecord"
date: Sat, 09 Mar 2019 22:51:00 +0100
categories: 
- sport 
- schaatsen 
externe_link: "https://www.telegraaf.nl/sport/3267457/visser-naar-nederlands-record-sablikova-pakt-wereldrecord"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/7dea6796-42b7-11e9-b996-452dd13241ea.jpg"
---

<p class="intro">Esmee Visser heeft tijdens de wereldbekerfinale in Salt Lake City het Nederlands record op de 3000 meter verbeterd.</p> <p>De 23-jarige schaatsster van Team TalentNED eindigde op de supersnelle Utah Olympic Oval in een tijd van 3.54,02. Daarmee dook ze ruim onder de oude toptijd van Renate Groenewold, die in november 2007 in Calgary op 3.55,98 uitkwam.</p><p>Visser leek ook nog onder het wereldrecord van Martina Sablikova uit Tsjechië (3.53,31 vorige week in Calgary gereden) te blijven, maar in de laatste ronde (31,1) kon ze geen ultieme versnelling meer plaatsen.</p><p>Wereldrecord</p><p>Sablikova (31) perste er daarna in de laatste rit opnieuw een wereldrecord uit: 3.52,02. Daarmee won de wereldkampioene allround het gecombineerde wereldbekerklassement (3000 en 5000 meter) met glans.</p><p>Visser reed met haar Nederlandse record de tweede tijd in Salt Lake City. De Russin Natalia Voronina eindigde als derde (3.54,06). Melissa Wijfje (negende in een persoonlijk record van 4.01,25) en Reina Anema (elfde in 4.07,68) konden geen hoofdrol vervullen.</p><p>„Ik had niet verwacht dat ik het Nederlands record hier zou gaan verbreken”, bekende Visser, olympisch kampioene op de 5000 meter, bij de NOS. „Mijn trainer begon er echter over en zei me hoe ik moest gaan rijden. Ik dacht dat het op dit moment nog een beetje te hoog gegrepen zou zijn voor mij. Ik heb het echter toch gered. Ik vind het heel vet dat ik nu die tijd van Renate heb verbeterd. Dat record heeft toch heel lang gestaan. Ik kan echter nog veel beter. Ik moet nog wat meer aan mijn snelheid gaan werken op deze afstand. Maar voor nu ben ik heel blij met deze tijd.”</p>
