---
title: "Hassan blijft boven wereldrecord in Berlijn"
permalink: "2019-4-7-hassan_blijft_boven_wereldrecord_in_berlijn"
date: Sun, 07 Apr 2019 11:31:22 +0200
categories: 
- sport 
- scoreboard 
externe_link: "https://www.telegraaf.nl/sport/3406106/hassan-blijft-boven-wereldrecord-in-berlijn"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/69ad41a0-5931-11e9-8a46-02c309bc01c1.jpg"
---

<p class="intro">Sifan Hassan is er niet in geslaagd om het wereldrecord op de halve marathon te verbeteren.</p> <p>De 26-jarige Nederlandse atlete liep in Berlijn de 21,1 kilometer in 1 uur, 5 minuten en 46 seconden.</p><p>Ze bleef daarmee boven de bestaande recordtijd van de Keniaanse Joyciline Jepkosgei, die in oktober 2017 in Valencia 1.04.51 noteerde. Hassan was ook langzamer dan haar Europees record van 1.05.15. Die tijd liep ze vorig jaar oktober in Kopenhagen bij haar eerste serieuze poging op de halve marathon.</p><p>Op schema</p><p>Hassan had zich gedegen voorbereid. De geboren Ethiopische sloeg eind maart de WK veldlopen over om zich volledig te richten op de wedstrijd in de Duitse hoofdstad. Ze begon ook sterk op het snelle parcours en lag halverwege - na 10 kilometer - redelijk op schema. In het tweede deel van de wedstrijd raakte ze echter steeds verder achter op de wereldrecordtijd.</p><p>,,Ik had er veel vertrouwen in na mijn Europese record van vorig jaar. Ik voelde me erg goed vooraf en bij de start, maar ik merkte dat ik het tempo miste. Ik had niet dezelfde snelheid als vorig jaar in Kopenhagen'', zei Hassan na de race. ,,Mijn benen voelden goed en conditioneel was er ook geen probleem, maar het ging hier wel over wereldrecordtempo, dat is niet niks.''</p><p>WK Doha</p><p>Hassan gaat zich vanaf nu weer richten op de baan. De 5000 en 10.000 meter worden haar afstanden komende zomer, met de WK in Doha als grote doel. Ze begint in mei met een 1500 meter in het gala uit de Diamond League in Shanghai. Dan komen de FBK Games in juni, waar ze haar Europees record van 14.22,34 op de 5000 meter wil aanscherpen.</p>
