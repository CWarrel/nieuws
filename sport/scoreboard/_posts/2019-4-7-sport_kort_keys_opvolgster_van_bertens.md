---
title: "Sport Kort Keys opvolgster van Bertens"
permalink: "2019-4-7-sport_kort_keys_opvolgster_van_bertens"
date: Sun, 07 Apr 2019 21:02:00 +0200
categories: 
- sport 
- scoreboard 
externe_link: "https://www.telegraaf.nl/sport/3405760/sport-kort-keys-opvolgster-van-bertens"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/239c283c-596a-11e9-bfd5-0255c322e81b.jpg"
---

<p class="intro">In de rubriek Sport Kort hebben we aandacht voor de overige sportgebeurtenissen. Dagelijks brengen we hier in een korte samenvatting de andere hoogtepunten.</p> <p>21.00 uur: De Amerikaanse tennisster Madison Keys heeft Kiki Bertens opgevolgd als winnares van het graveltoernooi in Charleston. De 24-jarige Keys versloeg in de finale de Deense Caroline Wozniacki in twee sets: 7-6 (5) 6-3. Bertens won het toernooi vorig jaar, maar strandde nu al in de derde ronde tegen Maria Sakkari uit Griekenland.</p><p>20.37 uur: De tweelingzussen Noortje en Bregje de Brouwer zijn bij de wedstrijden uit de World Series synchroonzwemmen in Griekenland weer vijfde geworden. Het duet scoorde op de vrije uitvoering 84,8667 punten. De zusjes De Brouwer waren twee dagen eerder in Alexandroupolis op de technische uitvoering ook vijfde geworden, met 84,0595.</p><p>20.14 uur: Het duel tussen Internazionale en Atalanta heeft geen winnaar opgeleverd. De nummers drie en vijf van de Serie A hielden elkaar in Stadio Giuseppe Meazza van scoren af (0-0). Inter neemt met 57 punten de derde plek in, Atalanta heeft vijf punten minder. Op basis van de onderlinge resultaten staat AC Milan, dat evenveel punten heeft, boven de club uit Bergamo. Milan moest zaterdag met 2-1 buigen voor Juventus. Bij Atalanta hadden de Oranje-internationals Hans Hateboer en Marten de Roon een basisplaats. Robin Gosens bleef op de bank.</p><p>19.44 uur: Watford heeft zich voor de tweede keer geplaatst voor de finale van de FA Cup. De club van Daryl Janmaat versloeg in de halve finale op Wembley Wolverhampton Wanderers in de verlenging met 3-2. Watford had pas in blessuretijd uit een strafschop voor de gelijkmaker gezorgd.</p><p>19.28 uur: Bij de oefeninterland van de Nederlandse voetbalsters tegen Chili wordt voor het eerst gebruik gemaakt van videoarbitrage. De Fransman Nicolas Rainville fungeert als VAR bij de vriendschappelijke wedstrijd in het stadion van AZ. Rainville kan scheidsrechter Katalin Kulcsár uit Hongarije op basis van de tv-beelden adviseren bij situaties rond doelpunten, strafschoppen en rode kaarten.</p><p>19.15 uur: Judoka Roy Meyer heeft de Grand Prix van Antalya op zijn naam geschreven. Hij was in de finale van de klasse boven de 100 kilogram te sterk voor Levani Matiasjvili uit Georgië. Meyer steekt in goede vorm. Hij pakte vorige week al brons op de Grand Prix van Tbilisi. Meyer wil volgend jaar graag naar de Spelen van Tokio. Hij moet daarvoor beter presteren dan Henk Grol, die niet deelnam aan het toernooi in Antalya.</p><p>18.26 uur: De Nederlandse waterpolosters stuiten op het WK van komende zomer in Gwangju al in de groep op de Verenigde Staten. De Amerikaanse vrouwen zijn regerend wereldkampioen en favoriet voor het goud in Zuid-Korea. ’Team USA’ veroverde bij de laatste twee WK’s steeds de wereldtitel.</p><p>17. 41 uur: De Zwitserse springruiter Steve Guerdat heeft de wereldbekerfinale in Göteborg gewonnen. De 36-jarige Guerdat bleef op de rug van Alamo foutloos in de derde en laatste omloop en zette met 65,05 seconden de beste tijd neer. Het leverde de Zwitser de hoofdprijs van 172.500 euro op.</p><p>17.16 uur: Voor het tweede jaar op rij heeft de Nederlandse roeister Renée Koolschijn met Oxford de vrouwenversie van de fameuze Boat Race over de Theems verloren. De donkerblauwe boot raakte net als tijdens de voorgaande editie vrijwel direct na de start al achterop bij Cambridge. De lichtblauwe formatie bouwde de voorsprong in de race over 7 kilometer uit tot vijf bootlengtes. Cambridge kwam over de finish in 18 minuten en 47 seconden.</p><p>14:30 uur: Ranomi Kromowidjojo heeft de 50 meter vrij slag op de Swim Cup van Den Haag gewonnen. Ze tikte aan na 24,60 en bleef Femke Heemskerk net voor (24,82). Kromowidjojo en Heemskerk waren al zeker van een ticket voor de 50 meter vrije slag van de WK van komende zomer in Gwangju. „Het was een goede race”, zei Kromowidjojo . „Met stapjes gaat het beter.”</p><p>10.59 uur: Bart Deurloo is bij een wereldbekerwedstrijd in Tokio als achtste geëindigd op de meerkamp. De Rotterdammer kwam tot een tegenvallend totaal van 77,997 punten. De winst in de Japanse hoofdstad was voor de Amerikaan Samuel Mikulak, die 86,599 punten bij elkaar turnde. Naast hem op het podium stonden de Japanners Wateru Tanigawa (85,665) en Kenzo Shirai (82,964).</p><p>09.49 uur: Brooklyn Nets heeft in de NBA een knappe zege geboekt bij Milwaukee Bucks. De ploeg uit New York versloeg de koploper van de oostelijke divisie met 133-128 en vergrootte zo de kansen op de play-offs voor het kampioenschap. De Nets staat nu zevende in het oosten, waar de eerste acht een ticket krijgen om verder te mogen strijden voor het algehele kampioenschap. Er volgen nog twee reguliere wedstrijden. Eerst bij Indiana Pacers, de nummer 5, om donderdag in New York af te sluiten tegen de nummer 9 Miami Heat.</p><p>09.23 uur: Joost Luiten heeft door een stabiele derde ronde weinig plaatsen moeten afstaan op het sterk bezette Texas Open. De Nederlandse golfer liep de baan in San Antonio in 70 slagen, twee onder par. De 33-jarige Bleiswijker zakte van de 36e naar de 40e plaats in de stand van het toernooi uit de PGA. Kim Si-woon zag zijn leidende positie bedreigd worden. Na twee keer 66 slagen, liep de Zuid-Koreaan de derde ronde in 69 slagen. Si-woon staat nu op -15, de Canadese nummer twee Corey Conners volgt op 14 slagen onder par.</p>
