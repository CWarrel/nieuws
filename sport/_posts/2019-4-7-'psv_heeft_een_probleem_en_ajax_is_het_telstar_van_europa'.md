---
title: "'PSV heeft een probleem en Ajax is het Telstar van Europa'"
permalink: "2019-4-7-'psv_heeft_een_probleem_en_ajax_is_het_telstar_van_europa'"
date: Mon, 08 Apr 2019 00:30:53 +0200
category: sport
externe_link: "https://nos.nl/l/2279499"
feature_image: "https://nos.nl/data/image/2019/04/08/542225/1008x567.jpg"
---

<p>Het was het weekend waarin PSV voor het eerst dit seizoen de koppositie in de eredivisie heeft moeten afstaan aan Ajax. "De beste spelers van PSV zijn gewoon niet in vorm", verklaart Pierre van Hooijdonk in Studio Voetbal. "Steven Bergwijn maakt tegen PEC een mooie goal, maar is niet nadrukkelijk aanwezig en Hirving Lozano verspeelt veel te veel ballen."</p>
<p>"Het probleem is ook het middenveld", vult journalist Willem Vissers van de Volkskrant aan. Van Hooijdonk: "Ze blijven maar vasthouden aan die twee controleurs op het middenveld, Pablo Rosario en Jorrit Hendrix. Of tegen Ajax zelfs drie. Daardoor ben je nooit echt de baas."</p>
<p>Bij Vitesse liep een speler in vorm die PSV goed had kunnen gebruiken. Martin Ødegaard, gehuurd van Real Madrid, liet een paar hoogstandjes zien en scoorde ook nog een fraaie goal. Voormalig Vitesse-speler Jevgeni Levtsjenko was onder de indruk.</p>
<p>"Hij loopt zo makkelijk met de bal, houdt overzicht en heeft een fenomenale techniek", aldus Levtsjenko. "Hij voetbalt met zoveel vertrouwen. Als je geld hebt, moet je hem halen."</p>
<p>Vissers: "Ajax heeft het geld. Ødegaard zou een aardige vervanger voor Hakim Ziyech zijn."</p>
<h2>Van Hooijdonk: Ajax nu favoriet</h2>
<p>De wisseling van de wacht aan kop van de eredivisie heeft Van Hooijdonk zijn mening doen veranderen omtrent de titelfavoriet. Geen PSV meer voor de oud-spits. "Ik ga nu voor Ajax", zegt Van Hooijdonk. "Ze hebben een veel makkelijker programma."</p>
<p>Ook Levtsjenko denkt niet dat Ajax de koppositie nog weggeeft. "Ze voetballen zo makkelijk", zegt de Oekraïner.</p>
<p>Vissers geeft aan het niet meer te weten, maar erkent dat Ajax zijn wedstrijden makkelijk wint. "Ze spelen helemaal niet zo goed, maar hebben zo veel individuele kwaliteit."</p>
<h2>'Wereldkampioen worden'</h2>
<p>Ook aan tafel bij Studio Voetbal zit Pieter de Waard, de 58-jarige algemeen directeur van Telstar. De Waard heeft de ambitie om Michael van Praag in december op te volgen als voorzitter van de KNVB.</p>
<p>"Vijf jaar geleden zat ik bij de bondsvergadering en toen werd er gelachen toen ik zei dat ik voorzitter van de KNVB wilde worden", zegt De Waard. "Ik werd niet serieus genomen. Dan ben ik op mijn sterkst. Dat gaf mij de motivatie om er vol voor te gaan."</p>
<p>De Waard heeft één belangrijke ambitie als voorzitter van de KNVB. "Wereldkampioen worden. Dat is het grote doel", zegt hij.</p>
<p>Om dat te bereiken wil De Waard dat er meer aandacht gaat naar de breedtesport. "Meer aandacht voor de onderkant van de piramide. Hoe beter we met z'n allen gaan voetballen, hoe meer weerstand de topclubs uiteindelijk krijgen, hoe grotere potten we gaan breken in Europa."</p>
<p>"Ik denk hiermee te worden gekozen", zegt De Waard. "We willen toch allemaal wereldkampioen worden?"</p>
<p>Tegen het einde van de uitzending gaat het ook nog over Ajax-Juventus. "Mag ik ook nog wat over Ajax zeggen?", vraagt De Waard. Dat mag. "Ik denk dat ze gaan winnen. Ajax is het Telstar van Europa. Ze worden zwaar onderschat en ze draaien als een tierelier."</p>
