---
title: "Miedema droomt van volle Kuip 'Records komen wel, ben pas 22'"
permalink: "2019-4-8-miedema_droomt_van_volle_kuip_'records_komen_wel_ben_pas_22'"
date: Mon, 08 Apr 2019 18:57:15 +0200
category: sport
externe_link: "https://nos.nl/l/2279593"
feature_image: "https://nos.nl/data/image/2019/04/08/542322/1008x567.jpg"
---

<p>Woensdag is een belangrijke dag voor Sarina Wiegman. De bondscoach van de Oranjevrouwen levert dan, twee maanden voor het eerste WK-duel in Le Havre tegen Nieuw-Zeeland, het lijstje met haar definitieve selectie in.</p>
<p>Dat Vivianne Miedema voorkomt op dat lijstje, is wel zeker. De spits van Arsenal is aan een ijzersterk seizoen bezig. Ze is nog drie treffers verwijderd van de 59 treffers van Manon Melis, de topscorer van Oranje. En voor alle vertegenwoordigende (jeugd-)elftallen van Oranje scoorde ze al 99 keer. Haar honderdste zou dinsdagavond zomaar kunnen vallen.</p>
<p>"Je kunt nog zo goed spelen, maar er moet ook iemand zijn die de ballen erin trapt", aldus Wiegman maandag op de persconferentie. "En Vief is daar expert in."</p>
<h2>Miedema: records komen wel</h2>
<p>Miedema zelf blijft bescheiden. "Ik ben spits en dus wil ik doelpunten maken. Maar vrijdag (tegen Mexico, red.) vond ik de assist op Lieke Martens eigenlijk mooier dan mijn goal, want daar werken we al heel lang aan. Natuurlijk ben ik hartstikke trots als ik topscorer aller tijden zou worden. Maar ik ben 22 jaar en heb nog alle tijd. Al die records komen nog wel."</p>
<p>Eerst volgt er nog een oefenduel met Chili, dinsdag om 18.30 uur in Alkmaar. Afgelopen vrijdag stapte Oranje met een 2-0 overwinning op Mexico van het veld. Na die oefenzege op de nummer 22 van de FIFA-ranglijst wacht nu de nummer 48. Zijn Mexico en Chili wel tegenstanders waar de selectie van Wiegman beter van wordt?</p>
<h2>'Geen Europese tegenstanders'</h2>
<p>"Natuurlijk willen wij graag tegen toptienlanden spelen", bekent ze. "Maar dat was nu eenmaal moeilijk te organiseren, ook met het oog op het WK. En we vonden het belangrijk om te oefenen tegen tegenstanders die niet uit Europa komen. Daar krijgen we op het WK ook mee te maken."</p>
<p>"En wij verwachten dat Chili beter is dan Mexico, ook al staan ze lager op de wereldranglijst", benadrukt Wiegman. "Chili heeft zich voor het eerst geplaatst voor het WK en hebben veel vaardige speelsters die in Spanje actief zijn."</p>
<p>De bondscoach zal haar elftal op een paar posities wijzigen. Ook al is het de laatste wedstrijd voor de definitieve selectie bekend wordt, een examen is het niet.</p>
<p>"Het belangrijkste is dat we op 11 juni (dan is de eerste WK-wedstrijd tegen Nieuw-Zeeland, red.) volledig voorbereid zijn en de speelsters fit willen hebben. Ik vind iedere wedstrijd belangrijk. Iedere wedstrijd is een meetmoment, maar uiteindelijk is de keuze natuurlijk niet op een moment gebaseerd."</p>
<p>Of Miedema haar moment pakt en recordgoal nummer 100 erin schiet, is afwachten. Ondertussen heeft de KNVB ook nog een ander record op het oog: dat van het aantal toeschouwers. De voetbalbond kondigde maandag een uitzwaaiduel van de Oranjevrouwen in Eindhoven tegen AustraliÃ« aan, op 1 juni.</p>
<p>Het record staat op 30.000 supporters. Die kwamen vorig jaar in Eindhoven naar de WK-kwalificatiewedstrijd tegen Noord-Ierland. Het PSV-stadion heeft een capaciteit van 35.000 toeschouwers.</p>
<p>"Een supermooi stadion", vindt Miedema, die stiekem ook nog droomt van een duel in De Kuip. "Ja, ik ben natuurlijk wel een Feyenoorder."</p>
