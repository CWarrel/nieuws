---
title: "’In Kameroen gaat het om Ajax tegen Juventus’"
permalink: "2019-4-8-’in_kameroen_gaat_het_om_ajax_tegen_juventus’"
date: Mon, 08 Apr 2019 10:47:54 +0200
category: sport
externe_link: "https://www.telegraaf.nl/sport/3410114/in-kameroen-gaat-het-om-ajax-tegen-juventus"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/1950ce50-59e2-11e9-8a46-02c309bc01c1.jpg"
---

<p class="intro">Als André Onana voorafgaand aan de kraker tussen Ajax en Juventus in een volle Johan Cruijff ArenA naar de hymne van de Champions League luistert, dan galmt die melodie ook over de straten in Kameroen. Voetbal kijken kan daar overal. Thuis of met z’n allen buiten rond een kleine televisie. Wie niet wil, hoeft niets te missen.</p> <p>De topper tussen Manchester United en Barcelona staat woensdag ook op het programma. „Maar in Kameroen gaat het om Ajax tegen Juventus”, weet de vrolijke doelman van Ajax. „De Champions League is daar sowieso populair. Maar dat ik meedoe, maakt het nog specialer.”</p><p>Eto’o</p><p>Als klein jongetje stopte Onana met voetballen op het moment dat Samuel Eto’o een belangrijke wedstrijd voor FC Barcelona moest spelen. Hij kon toen nog niet vermoeden dat de populaire spits hem zou helpen in Europa te keepen. Want het was een scout van de Samuel Eto’o Academy die Onana op een zandveldje ontdekte. Via de jeugd van Barcelona kwam hij bij Ajax terecht.</p><p>Onana is de mensen die hem hebben geholpen nog steeds dankbaar. „Mijn ouders werkten hard, maar ik kom uit een arme familie”, vertelt de 23-jarige keeper, die zich lang ’s ochtends moest wassen in een nabijgelegen rivier. „En we hadden ook geen elektriciteit”, weet hij nog. „Ik houd van Kameroen en voel me erg gelukkig als ik er ben. Maar niet iedereen daar heeft het makkelijk.”</p><p>Medische hulp is voor lang niet iedere Kameroener te koop, met alle ellendige gevolgen van dien. Ook Onana verloor vrienden en familieleden op jonge leeftijd. Fouda, een van zijn vier broers, was slechts 32 jaar toen hij overleed. De keeper van Ajax heeft weinig behoefte om daar over te praten. „Maar nu het met mij goed gaat, probeer ik daar wel te helpen.”</p><p>Foundation</p><p>Zo runt Onana een foundation in zijn geboorteland. „We helpen kinderen. Jongens en meisjes die blind zijn of hun ouders hebben verloren na een aanslag van terreurgroep Boko Haram. We geven geld, voedsel en kleding. Ik ben blij dat ik iets kan doen. De kinderen zijn zo enthousiast. Zij zullen me woensdag zeker aanmoedigen.”</p><p>Juventus</p><p>Een beetje steun kan Onana wel gebruiken tegen Juventus. Ga er maar aanstaan, de nul houden tegen een ploeg met een aanvaller die in de Champions League al 124 keer heeft gescoord. „Natuurlijk wil ik Cristiano Ronaldo en zijn ploeggenoten van scoren afhouden”, zegt de beste doelman van Afrika. „En mocht dat niet lukken, dan moeten wij er meer maken. We zijn niet klaar in de Champions League. We willen onze fans opnieuw dolblij maken.”</p><p>Ajax het neemt woensdagavond in de eigen Johan Cruijff ArenA op tegen de Italiaanse grootmacht, met of zonder CR7. De aftrap is om 21.00 en staat onder leiding van scheidsrechter Carlos del Cerro Grande, afkomstig uit Spanje.</p>
