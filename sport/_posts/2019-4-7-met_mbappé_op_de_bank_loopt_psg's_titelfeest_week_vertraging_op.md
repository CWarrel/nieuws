---
title: "Met Mbappé op de bank loopt PSG's titelfeest week vertraging op"
permalink: "2019-4-7-met_mbappé_op_de_bank_loopt_psg's_titelfeest_week_vertraging_op"
date: Sun, 07 Apr 2019 23:20:02 +0200
category: sport
externe_link: "https://nos.nl/l/2279494"
feature_image: "https://nos.nl/data/image/2019/04/07/542190/1008x567.jpg"
---

<p>Paris Saint-Germain moet het titelfeest tegen de verwachtingen in nog een week uitstellen. Het sterrenensemble uit de Franse hoofdstad had zondagavond in het Parc des Princes een overwinning op Strasbourg nodig om voor de achtste keer kampioen van Frankrijk te worden, maar het speelde verrassend met 2-2 gelijk.</p>
<p>De voorsprong op nummer twee Lille bedraagt met nog zeven wedstrijden te gaan twintig punten. PSG kan volgende week zondag in een rechtstreeks gevecht met Lille de strijd beslissen.</p>
<p>PSG-trainer Thomas Tuchel dacht het klusje tegen de nummer negen van de Ligue 1 ook te kunnen klaren zonder een van zijn grootste sterren: Kylian Mbappé begon als wissel. De thuisploeg leek zich dat te kunnen permitteren, want na dertien minuten opende aanvaller Eric Maxim Choupo-Moting de score.</p>
<p>Maar nog voor rust verpestte Strasbourg verrassend het Parijse feest. Eerst tekende Nuno da Costa uit een knap uitgevoerde tegenaanval voor de 1-1, waarna Anthony Gonçalves de bezoekers met een schot vanuit de tweede lijn zelfs op voorsprong bracht.</p>
<h2>Bizarre misser</h2>
<p>In de tussentijd verprutste Choupo-Moting dé kans op weer een voorsprong. Hij tikte met zijn voet de inzet van nota bene zijn ploeggenoot Christopher Nkunku op de doellijn via de paal uit de goal, terwijl de bal erin zou zijn gegaan als hij er van af was gebleven.</p>
<p>In de tweede helft werd Choupo-Moting naar de kant gehaald en moest invaller Mbappé in het laatste halfuur zijn ploeg alsnog de winst en de zesde landstitel van de afgelopen zeven jaar te bezorgen.</p>
<p>Een kleine tien minuten voor tijd kopte de ingevallen Thilo Kehrer nog de gelijkmaker binnen, maar tot een overwinning kwam PSG niet. Het was voor het eerst dit seizoen dat de Parijse ploeg in eigen huis niet wist te winnen.</p>
