---
title: "Beresterke Schachmann wint proloog in Baskenland"
permalink: "2019-4-8-beresterke_schachmann_wint_proloog_in_baskenland"
date: Mon, 08 Apr 2019 18:01:00 +0200
category: sport
externe_link: "https://nos.nl/l/2279583"
feature_image: "https://nos.nl/data/image/2019/04/08/542337/1008x567.jpg"
---

<p>Maximilian Schachmann heeft de eerste etappe in de Ronde van het Baskenland gewonnen. De 25-jarige Duitser, die vorige week al indruk maakte in de Ronde van Catalonië, was de snelste in een tijdrit over 11,3 km in Zumarraga.</p>
<p>Nooit eerder startte de ronde met een tijdrit en het was meteen een pittige: na een vlakke aanloop moest La Antigua beklommen worden (2,3 kilometer à 9,7 procent met uitschieters tot liefst 21 procent), gevolgd door een technische afdaling.</p>
<p>De favorieten Daniel Martínez (EF Education, +0.09), Michal Kwiatkowski (Sky, +0.10), Julian Alaphilippe (Deceuninck, +0.12) en Adam Yates (Mitchelton, +0.16) hielden de achterstand op Schachmann binnen de perken.</p>
<p>Voor Schachmann is het al de derde overwinning van 2019. Vorig jaar werd hij derde bij de EK tijdrijden en elfde bij de WK.</p>
<h2>Kruipend naar boven</h2>
<p>Veel renners wisselden aan de voet van de loodzware klim hun tijdritfiets om voor een gewone fiets, maar veel leek dat niet uit te maken. De ene na de andere renner zwalkte omhoog.</p>
<p>Jumbo-Visma, vorig jaar nog winnaar met Primoz Roglic, leek zich verkeken te hebben op de steile klim. Zo kwam Daan Olivier een paar tandjes tekort in zijn versnellingsapparaat en moest hij het laatste stukje te voet afleggen.</p>
<p>Kopman George Bennett overkwam hetzelfde: hij viel zelfs van de fiets. De Nieuw-Zeelander eindigde uiteindelijk nog verdienstelijk als 36ste op 58 seconden van Schachmann.</p>
<h2>Nederlanders</h2>
<p>Sam Oomen was in de openingstijdrit de beste Nederlander op de 31ste plaats. De kopman van Sunweb moest 54 seconden toegeven op Schachmann. Bauke Mollema, kopman van Trek-Segafredo in Baskenland, werd 78ste (+1.29).</p>
<p>De Ronde van het Baskenland eindigt zaterdag. Dan hebben de renners vijf etappes vol klimwerk achter de rug.</p>
