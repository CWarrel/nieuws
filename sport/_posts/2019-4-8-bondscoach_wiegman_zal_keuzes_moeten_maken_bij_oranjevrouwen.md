---
title: "Bondscoach Wiegman zal keuzes moeten maken bij Oranjevrouwen"
permalink: "2019-4-8-bondscoach_wiegman_zal_keuzes_moeten_maken_bij_oranjevrouwen"
date: Mon, 08 Apr 2019 07:03:55 +0200
category: sport
externe_link: "https://nos.nl/l/2279507"
feature_image: "https://nos.nl/data/image/2019/04/08/542215/1008x567.jpg"
---

<p>Keuzes maken. Het is misschien wel een van de moeilijkste taken van een coach in het voetbal. Ook Sarina Wiegman zal eraan moeten geloven. Komende woensdag al maakt de bondscoach van de voetbalvrouwen haar definitieve WK-selectie bekend. Twee maanden later staat de eerste groepswedstrijd op dat WK op het programma.</p>
<p>Hoewel een groot gedeelte van de basisformatie wel bekend is, zijn er nog wel enkele prangende vragen voor Wiegman. Zoals wie het doel moet verdedigen. Zowel Loes Geurts als Sari van Veenendaal maakt aanspraak op de positie van eerste keepster. Tijdens de EK-finale, twee jaar geleden, stond Van Veenendaal onder de lat. Nu is dat nog geen uitgemaakte zaak. Beide keepsters krijgen de kans om te laten zien wat ze kunnen.</p>
<p>Ondanks de hevige concurrentiestrijd probeert Geurts zich op andere zaken te focussen. "We laten elkaar veel met rust", aldus de keepster. "Op de trainingen zijn we gewoon begaan met elkaar want we willen allebei goed trainen. Je bent ook afhankelijk van elkaar. Maar we praten niet direct met elkaar over deze situatie."</p>
<h2>Middenveld</h2>
<p>Ook ten aanzien van het middenveld zal Wiegman een knoop moeten doorhakken. Beoogd basisspeler Jackie Groenen begon afgelopen vrijdag op de bank omdat ze nog niet wedstrijdfit was na een blessure. Haar vervangster, Jill Roord, was een van de uitblinksters in het duel met Mexico. Toch maakt Groenen, bij haar club Frankfurt vaak een van de uitblinksters, zich nog geen zorgen over haar plekje.</p>
<p>"Er is altijd concurrentie", reageert Groenen. "Het maakt niet uit wie je bent. Als andere mensen het goed doen, wordt de druk altijd hoger. Dat is normaal."</p>
<p>En Wiegman zelf? Die wil nog weinig kwijt over haar keuzes en wacht nog de oefenwedstrijd tegen Chili van aanstaande dinsdag af.</p>
