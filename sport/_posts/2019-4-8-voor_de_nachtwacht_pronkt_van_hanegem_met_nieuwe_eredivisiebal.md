---
title: "Voor De Nachtwacht pronkt Van Hanegem met nieuwe eredivisiebal"
permalink: "2019-4-8-voor_de_nachtwacht_pronkt_van_hanegem_met_nieuwe_eredivisiebal"
date: Mon, 08 Apr 2019 10:14:39 +0200
category: sport
externe_link: "https://nos.nl/l/2279523"
feature_image: "https://nos.nl/data/image/2019/04/08/542239/1008x567.jpg"
---

<p>De nieuwe voetbal voor het komende eredivisieseizoen is maandagochtend onthuld in het Rijksmuseum. Het ontwerp van de bal is vanwege 'Het Jaar van Rembrandt' opgebouwd uit etsen van de Hollandse meester.</p>
<p>Willem van Hanegem mocht het eerste exemplaar in ontvangst nemen, omdat hij vanwege zijn 75ste verjaardag ook een jubileumjaar beleeft. De onder leiding van ontwerpster Irma Boom samengestelde voetbal vergelijken met Rembrandt vond De Kromme echter wat te ver gaan.</p>
<p>"De enige gelijkenis is misschien het gevoel. De bal moet 'fijn' zijn, daar moet je gevoel in leggen. Dat is ook gedaan als ik naar het werk kijk. Er zijn er ook bij die geven de bal zomaar een ros", zei Van Hanegem.</p>
<p>Sinds enkele seizoenen laat de eredivisie de bal ontwerpen. De bal waar momenteel mee wordt gespeeld, is ontworpen door Johnny de Mol met een elftal kinderen. Hij kreeg het stokje overgedragen van tattookoning Henk Schiffmacher, die in 2017 de eerste gastontwerper was.</p>
<h2>Debuut nog dit seizoen</h2>
<p>De Rembrandtbal wordt tijdens de voorlaatste speelronde van dit eredivisieseizoen, op zondag 28 april, voor het eerst gebruikt. Daarna keert hij permanent terug in het nieuwe seizoen.</p>
