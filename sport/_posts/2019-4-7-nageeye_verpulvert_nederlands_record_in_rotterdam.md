---
title: "Nageeye verpulvert Nederlands record in Rotterdam"
permalink: "2019-4-7-nageeye_verpulvert_nederlands_record_in_rotterdam"
date: Sun, 07 Apr 2019 12:12:36 +0200
category: sport
externe_link: "https://www.telegraaf.nl/sport/3406160/nageeye-verpulvert-nederlands-record-in-rotterdam"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/93f1f384-5922-11e9-a528-02c309bc01c1.jpg"
---

<p class="intro">Abdi Nageeye is bij de 39e marathon van Rotterdam in zijn missie geslaagd. De 30-jarige atleet verbrak zijn eigen, Nederlandse record met bijna twee minuten.</p> <p>Het ’oude’ record van Nageeye stond op 2 uur, 8 minuten en 16 seconden, wat hij in 2017 in Amsterdam klokte. Daar dook de van oorsprong Somalische lange afstandsloper op deze zonnige zondag in Rotterdam bijna twee minuten onder. Nageeye finishte in 2 uur, 6 minuten en 18 seconden.</p><p>Kipsarem</p><p>Hij arriveerde na 42,195 kilometer als vierde op de Coolsingel. De Keniaan Marius Kipsarem was voor de tweede keer de snelste in de havenstad. Hij zegevierde in een tijd van 2.04,10 en dook daarmee onder het oude record van 2.04.27, dat sinds 2009 op naam stond van de Keniaan Duncan Kibet. Kipsarem won eerder in 2016 in Rotterdam, toen in een tijd van 2.06,11.</p><p>Klachten</p><p>Nageeye ging vanaf de start brutaal mee in de kopgroep met de favorieten, ook al werd hij die eerste kilometers geplaagd door steken in de zij. De geboren Somaliër verhielp de klachten door hard te drukken op de pijnlijke plekken en hield tegelijkertijd het tempo strak.</p><p>De beste marathonloper van Nederland verschuilde zich het eerste deel van de marathon achterin de groep, liet soms zelfs een gaatje vallen, maar verslapte toch niet. Halverwege lag hij al twee minuten onder het schema van zijn Nederlands record.</p><p>Na 30 kilometer moest Nageeye de kopgroep laten gaan. Hij kon niet mee in de tempoversnelling van de Kenianen Kipserem en Emanuel Saina. Maar Nageeye stortte geenszins in, hij hield zijn tred redelijk soepel en wist zich vast te bijten in de atleten die losten uit de kopgroep.</p><p>Beste klassering</p><p>Nageeye ’raapte’ in de slotfase de Kenianen Josphat Boit en Vincent Rono op, waarna hij keurig als vierde finishte. Het is de beste klassering van een Nederlandse atleet in Rotterdam in deze eeuw.</p>
