---
title: "NOS Formule 1-podcast 3 'Derde plaats was hoogst haalbare voor Verstappen'"
permalink: "2019-3-18-nos_formule_1-podcast_3_'derde_plaats_was_hoogst_haalbare_voor_verstappen'"
date: Mon, 18 Mar 2019 14:49:13 +0100
categories: 
- sport 
- autosport 
externe_link: "https://nos.nl/l/2276548"
feature_image: "https://nos.nl/data/image/2019/03/18/537863/1008x567.jpg"
---

<p>Het Formule 1-seizoen is begonnen. In Melbourne verraste Mercedes-coureur Valtteri Bottas door de openingsrace afgetekend te winnen voor teamgenoot Lewis Hamilton en Max Verstappen.</p>
<p>Ferrari kon de favorietenrol totaal niet waarmaken. Sebastian Vettel en Charles Leclerc werden op grote achterstand gereden.</p>
<p>In de derde aflevering van de NOS Formule 1-podcast blikken Louis Dekker (NOS-verslaggever) en Jan Lammers (voormalig Formule 1-coureur en analist) met presentator Amber Brantsen terug op het eerste weekeinde, dat vol verrassingen zat.</p>
<h2>Goed voor de Formule 1</h2>
<p>"Bottas heeft niet alleen mij, maar de hele wereld verrast", kijkt Lammers nog even naar de zege van de Fin.</p>
<p>"Verrassingen zijn altijd leuk", zegt Dekker. "Het is prachtig dat hij wint en het is goed voor de Formule 1, maar er was wel iets aan de hand met de auto van Lewis Hamilton. Voor Max was de derde plaats het optimale resultaat."</p>
<p>Niet alleen de prestatie van Bottas viel op in Melbourne, ook het falen van Ferrari sprong eruit. "Dit is gewoon Ferrari", is de mening van Lammers.</p>
<p>"In mijn optiek had Ferrari geen problemen. Sebastian Vettel werd op kracht door Verstappen gepasseerd. Ik denk overigens dat Charles Leclerc, vijfde, nog steeds een grote kanshebber op de titel is. Hij is op niveau van Verstappen. Ferrari mist de afgelopen jaren de wereldtitel juist door Vettel", aldus de voormalig Formule 1-coureur, die in de vorige NOS Formule 1-podcast Leclerc tipte als wereldkampioen dit seizoen.</p>
<h2>Opluchting bij Red Bull</h2>
<p>Red Bull en Verstappen waren meer dan tevreden over de eerste GP van het seizoen. Voor Honda, dit jaar voor het eerst motorleverancier bij het team van Verstappen, was de derde plaats van Verstappen de eerste podiumplaats sinds 2008.</p>
<p>"Het zelfvertrouwen is groot bij Honda. De motor was snel en bleef heel. De Japanners hebben de afgelopen jaren een klap gehad, maar ze wisten dat er nu een goede motor ligt. Het zelfvertrouwen is altijd ergens op gebaseerd. In dit geval is dat de testbank ", constateerde Louis Dekker in Melbourne.</p>
<p>Lammers vult aan: "Honda zit op het goede spoor. En Honda kennende: het zal alleen maar beter worden."</p>
