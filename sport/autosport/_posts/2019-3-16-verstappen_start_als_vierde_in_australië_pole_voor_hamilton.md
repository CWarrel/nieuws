---
title: "Verstappen start als vierde in Australië, pole voor Hamilton"
permalink: "2019-3-16-verstappen_start_als_vierde_in_australië_pole_voor_hamilton"
date: Sat, 16 Mar 2019 08:04:33 +0100
categories: 
- sport 
- autosport 
externe_link: "https://www.telegraaf.nl/sport/3300592/verstappen-start-als-vierde-in-australie-pole-voor-hamilton"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/b39d43dc-47de-11e9-bd15-02c309bc01c1.jpg"
---

<p class="intro">Max Verstappen start zondag in de eerste Grand Prix vanaf de vierde startpositie.</p> <p>De coureur van Red Bull kwam op het Albert Park-circuit van Melbourne tot een tijd van 1.21,320. Daarmee was Verstappen ruim acht tienden minder snel dan Lewis Hamilton, de Brit die in zijn Mercedes de pole position voor de race van zondag veroverde: 1.20,486. Het is al voor het zesde seizoen op rij dat Hamilton in Australië van pole vertrekt.</p><p>Bottas en Vettel</p><p>Hamilton krijgt op de eerste startrij zijn teamgenoot Valtteri Bottas naast zich. De Fin gaf ruim een tiende toe. De derde plaats in de kwalificaties voor voor de Duitser Sebastian Vettel van Ferrari. Het verschil tussen hem en Hamilton bedroeg 0,704 seconde. Verstappen passeerde met zijn tijd in zijn allerlaatste ronde de Monegask Charles Leclerc, het supertalent dat dit jaar voor Ferrari uitkomt.</p><p>Gasly</p><p>Voor Pierre Gasly, de nieuwe teamgenoot van Verstappen bij Red Bull Racing, verliep de kwalificatie minder voorspoedig. De Fransman werd al in Q1 uitgeschakeld. Met Gasly trof ook Lance Stroll, Carlos Sainz, George Russell en Robert Kubica dat lot.</p><p>Waar Verstappen in Q1 nog genoegen moest nemen met de tiende tijd, moest hij in Q2 maar twee rijders voor zich dulden. Alleen Hamilton en Bottas waren sneller. Thuisrijder Daniel Ricciardo, de voormalig ploeggenoot van Verstappen, overleefde Q2 niet, net als Nico Hulkenberg, Alexander Albon, Antonio Giovinazzi en Daniil Kvyat.</p><p>Regelwijzigingen</p><p>Er zijn dit jaar diverse regelwijzigingen met betrekking tot de auto’s doorgevoerd. Eén van de veranderingen betreft de voor- en achtervleugel. Ze zijn hoger, breder en simpeler. Daardoor wordt de luchtstroom achter bolides ’schoner’, waardoor coureurs makkelijker achter elkaar kunnen rijden en eenvoudiger kunnen inhalen.</p><p>Klik HIER voor een een uitleg van Jan Lammers over de nieuwe regels in de Formule 1.</p><p>Bonuspunt</p><p>Ook nieuw is dit jaar het bonuspunt dat na de race aan de rijder met de snelste ronde wordt toegekend. Om in aanmerking te komen voor het extra punt moet de coureur wel in de top tien eindigen. Een zege levert nog steeds 25 punten op.</p><p>Bekijk hieronder de Formule 1 Opwarmronde.</p><p>Onze F1-watcher Erik van Haren en Giedo van der Garde, ex-coureur in de koningsklasse van de autosport, blikken vooruit op het seizoen dat zondag van start gaat in Melbourne.</p>
