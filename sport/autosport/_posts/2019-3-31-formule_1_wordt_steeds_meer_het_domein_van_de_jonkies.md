---
title: "Formule 1 wordt steeds meer het domein van de jonkies"
permalink: "2019-3-31-formule_1_wordt_steeds_meer_het_domein_van_de_jonkies"
date: Sun, 31 Mar 2019 09:10:43 +0200
categories: 
- sport 
- autosport 
externe_link: "https://nos.nl/l/2278346"
feature_image: "https://nos.nl/data/image/2019/03/31/540439/1008x567.jpg"
---

<p>De Formule 1 wordt steeds meer het domein van jonge rijders. Dit seizoen is een kwart van de coureurs jonger dan 22 jaar, een unicum in de zeventigjarige historie van de populairste autosportklasse.</p>
<p>Lando Norris (19 jaar), Lance Stroll (20), George Russell (21), Charles Leclerc (21) en Max Verstappen (21) laten zien dat jonkies sneller een kans krijgen in de Formule 1.</p>
<h2>Eerste race: 39 jaar en 117 dagen</h2>
<p>De gemiddelde leeftijd van de twintig rijders die dit seizoen actief zijn, was bij de eerste race in Melbourne, twee weken geleden, 27 jaar en 63 dagen. Een groot verschil met het moyenne uit 1950 toen in Groot-Brittannië de allereerste F1-race werd gereden: 39 jaar en 117 dagen.</p>
<p>De leeftijd van de coureurs is sindsdien per decennium ongeveer met één jaar naar beneden gegaan.</p>
<p>Volgens voormalig Formule 1-coureur Giedo van der Garde is er een plausibele verklaring te geven voor die tendens.</p>
<p>"Vroeger stapten kinderen rond 10,11 jaar voor het eerst in een kart. Nu zit die leeftijd rond 4,5 jaar", aldus de coureur, die in 2013 bij de renstal van Caterham een volledig F1-seizoen draaide.</p>
<p>"Talenten krijgen het dus vanzelfsprekend steeds sneller in de vingers en hebben op jonge leeftijd veel race-ervaring als ze naar de autosport overstappen."</p>
<h2>'Max was vier jaar, en niet bang'</h2>
<p>Van der Garde was erbij toen een 4-jarige Max Verstappen op de racebaan in het Belgische Genk voor het eerst in een kart stapte. Hij was in die periode kind aan huis bij de familie Verstappen. "Max was toen al nergens bang voor. Dat was mooi om te zien, zo'n klein mannetje in een kart. Zijn vader Jos was apetrots."</p>
<p>Een ander, niet te onderschatten, element in de snellere doorstroming van coureurs is de introductie van de simulator en de opkomst van racesimulatiegames in de jaren negentig. De computerspellen waren destijds niet aan te slepen voor consoles zoals de PC, Nintendo, Sega of Playstation.</p>
<p>"Max zat op heel jonge leeftijd al uren achter de Playstation een rally-game te spelen", weet Van der Garde. "We speelden vaak tegen elkaar en ik won vaak. Op zich logisch, want ik was toen al een jaar of 18 en hij 5 à 6 jaar. Maar Max kon niet tegen z'n verlies, haha."</p>
<p>De simulator waaide in dit decennium, toen McLaren, Williams en Benneton nog de dienst uitmaakten, vanuit Australië over naar Europa en trok steeds meer de interesse van de racewereld. Tegenwoordig is het hulpmiddel niet meer uit de sport weg te denken.</p>
<p>"Vroeger was deze technologie er natuurlijk niet en moesten coureurs het vooral van hun race-ervaring hebben. Tegenwoordig kun je jezelf een circuit via de simulator helemaal eigen maken, omdat alles tot in detail terugkomt. Hierdoor is de racesport veel toegankelijker geworden voor jonge coureurs", zegt Van der Garde.</p>
<p>De overstap van Leclerc van Sauber (tegenwoordig Alfa Romeo) naar Ferrari, dit seizoen, is een nieuwe stap in de almaar jonger wordende Formule 1.</p>
<p>De 'Scuderia' brak namelijk met een zekere traditie om de beste coureurs weg te kapen bij hun concurrenten, door dit jaar juist de veelbelovende rijder uit Monaco, afkomstig uit de Ferrari-opleiding, voor de leeuwen te gooien. Dat pakt vooralsnog goed uit. Leclerc start vanmiddag in de Grand Prix van Bahrein vanaf poleposition.</p>
<h2>Jongste Ferrari-rijder sinds 1961</h2>
<p>De 21-jarige Leclerc is de jongste Ferrari-rijder sinds de 19-jarige Mexicaan Ricardo Rodríguez in 1961. Hij is bovendien de vierde coureur ooit die in zijn debuutjaar in de Formule 2 direct het kampioenschap wist te winnen. Leclerc deed dit in 2017.</p>
<p>De andere drie? Nico Hulkenberg (2009) en (voormalig) Formule 1-kampioenen Nico Rosberg (2005) en Lewis Hamilton (2006).</p>
<p>Leclerc merkte overigens tijdens de Grand Prix van Australië wel dat hij nog maar een Ferrari-rookie is. Hij kreeg tijdens de race over de boordradio te horen dat hij teamgenoot Sebastian Vettel niet mocht inhalen.</p>
<p>De Monegask hield zich aan de stalorders, maar had na de race wel een (ogenschijnlijk pittig) onderhoud met Ferrari-baas Mattia Binotto. Wat werd daar gezegd? Wat het ook was, een ding is duidelijk: de jonkies kloppen op de deur.</p>
