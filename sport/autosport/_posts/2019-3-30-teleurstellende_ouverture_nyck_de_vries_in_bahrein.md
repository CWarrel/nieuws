---
title: "Teleurstellende ouverture Nyck de Vries in Bahrein"
permalink: "2019-3-30-teleurstellende_ouverture_nyck_de_vries_in_bahrein"
date: Sat, 30 Mar 2019 12:47:18 +0100
categories: 
- sport 
- autosport 
externe_link: "https://nos.nl/l/2278226"
feature_image: "https://nos.nl/data/image/2019/03/30/540248/1008x567.jpg"
---

<p>Formule 2-coureur Nyck de Vries is het seizoen in Bahrein teleurstellend begonnen. De 24-jarige Fries kwam op het circuit van Sakhir als zesde over de streep. Canadees Nicholas Latifi schreef de race op zijn naam.</p>
<p>De Formule 2 geldt als opstapklasse richting de Formule 1. De Vries doet voor het derde seizoen op rij mee en wil promotie naar de koningsklasse van de autosport afdwingen.</p>
<p>De Vries startte in Sakhir vanaf de derde plek en wisselde zeer vroeg in race banden. Dat pakte aanvankelijk goed uit: de Fries won op vers rubber veel terrein en pakte kortstondig de leiding.</p>
<p>De coureur van het Franse topteam ART zakte daarna ver terug. De Vries' rondetijden werden door bandenslijtage steeds slechter. Hij bereikte uiteindelijk ruim 28 seconden na de winnaar de finish.</p>
<h2>Schumacher debuteert met achtste plaats</h2>
<p>Debutant Mick Schumacher finishte als achtste. De zoon van zevenvoudig Formule 1-kampioen Michael Schumacher test komende week zowel de Alfa Romeo- als de Ferrari F1-bolide, maar kon in Bahrein niet imponeren. Zijn achtste positie heeft dankzij de 'reversed grid-opstelling' wel tot gevolg dat hij de tweede (sprint)race in Bahrein vanaf pole position mag starten.</p>
<p>Tatiana Calderon werd in Bahrein dertiende. De enige vrouw in het veld - de Colombiaanse is ook testrijder bij F1-team Alfa Romeo - verloor dik 55 seconden op racewinnaar Latifi.</p>
