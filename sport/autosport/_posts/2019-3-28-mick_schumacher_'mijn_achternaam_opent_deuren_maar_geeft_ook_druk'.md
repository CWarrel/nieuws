---
title: "Mick Schumacher 'Mijn achternaam opent deuren, maar geeft ook druk'"
permalink: "2019-3-28-mick_schumacher_'mijn_achternaam_opent_deuren_maar_geeft_ook_druk'"
date: Thu, 28 Mar 2019 15:29:44 +0100
categories: 
- sport 
- autosport 
externe_link: "https://nos.nl/l/2277976"
feature_image: "https://nos.nl/data/image/2019/03/28/539929/1008x567.jpg"
---

<p>Hij weet dondersgoed dat het moeilijk zal worden de prestaties van zijn vader te evenaren. "Iedereen stelt me nu al vragen over de Formule 1, terwijl ik nog niet eens Formule 1-coureur ben. Mijn achternaam opent deuren, maar geeft ook druk."</p>
<p>Aan het woord in Bahrein is Mick Schumacher, zoon van zevenvoudig wereldkampioen Michael Schumacher. De net 20 geworden Duitser debuteert komend weekeinde in de Formule 2 en stapt enkele dagen later voor testwerk in de Formule 1-bolides van Alfa Romeo en Ferrari. En juist met dat laatste team boekte zijn vader de grootste successen.</p>
<h2>Emotioneel moment</h2>
<p>Het wordt een emotioneel moment, blikte Schumacher tijdens een druk bezochte mediasessie vooruit op het moment dat hij in de vuurrode Italiaanse wagen stapt. "Natuurlijk wordt het een emotioneel moment als ik in de Ferrari stap", gaf hij donderdag voor tientallen journalisten toe. "Mijn vader heeft geweldig gepresteerd voor dat team."</p>
<p>Vader Michael is er in de woestijn niet bij. Sinds Schumachers ski-ongeluk in december 2013 wordt hij op zijn Zwitserse landgoed verzorgd. Over zijn toestand is niets bekend. De familie heeft tot op heden amper iets over de situatie losgelaten.</p>
<p>De erfenis van zijn vader drukt zwaar op de schouders van de jonge Schumacher. "Natuurlijk kijk ik tegen hem op. Zijn resultaten in de Formule 1 zijn ongeÃ«venaard. Daar kan ik alleen maar van dromen. Het is moeilijk zo'n succesvolle vader te evenaren. Schumacher, ik ben geboren met die naam. Dat is nu eenmaal zo. Dat is mijn leven", legt hij uit.</p>
<p>Pas nadat hij was gaan karten besloot Mick Schumacher dat autoracen zijn beroep zou worden. En dat zijn uiteindelijke doel de Formule 1 zou zijn. Maar eerst dus de Formule 2. Hij is debutant in de klasse die in Bahrein in de schaduw van de Formule 1 de openingsrace van het seizoen kent.</p>
<h2>Leren</h2>
<p>"Ik moet de strijd aangaan met een aantal ervaren coureurs en een paar sterke debutanten. Nee, ik ga niet zeggen dat ik races wil winnen of hier met een podiumplaats ga debuteren. Ik wil vooral dit jaar veel leren en aantonen dat ik het verdien hier te zijn."</p>
<p>Schumacher kent Max Verstappen uit een ver verleden. Hun vaders waren teamgenoten in de Formule 1. "We zijn min of meer samen op het circuit opgegroeid. We reden in dezelfde weekends en kwamen elkaar vaak tegen op het circuit", zegt hij over de band met de Nederlandse Red Bull-vedette.</p>
<h2>Vakantie</h2>
<p>"Jos en Michael gingen wel eens samen op vakantie met het hele gezin, maar daar weet ik weinig meer van. We waren nog zo klein. Tegenwoordig spreken we elkaar af en toe. Ik ben natuurlijk onder de indruk van zijn prestaties in de Formule 1. Hij doet het geweldig. Ik moet nog veel bewijzen."</p>
