---
title: "NOS Formule 1-Podcast 4 'Verstappen en Red Bull missen Ricciardo'"
permalink: "2019-4-1-nos_formule_1-podcast_4_'verstappen_en_red_bull_missen_ricciardo'"
date: Mon, 01 Apr 2019 17:44:09 +0200
categories: 
- sport 
- autosport 
externe_link: "https://nos.nl/l/2278580"
feature_image: "https://nos.nl/data/image/2019/04/01/540830/1008x567.jpg"
---

<p>Lewis Hamilton mazzelde met zijn zege in Bahrein. Charles Leclerc had de zege voor het grijpen en heeft teamgenoot Sebastian Vettel mentaal een geweldige opdoffer verkocht en Red Bull en Max Verstappen hebben momenteel nog weinig aan Pierre Gasly. De Grand Prix van Bahrein was op diverse terreinen meer dan interessant.</p>
<p>In de vierde aflevering van de NOS Formule 1-podcast blikken Louis Dekker (NOS-verslaggever) en Jan Lammers (oud-Formule 1-coureur en analist) met presentator Amber Brantsen terug op de Grand Prix van Bahrein.</p>
<p>Mercedes scoorde daar opnieuw een 1-2, maar kon dat alleen omdat Leclerc de zeker lijkende zege verspeelde toen zijn Ferrari in de slotfase plots moeizaam vooruitkwam. De Monegask verdrong met zijn optreden wel zijn teamgenoot Vettel volledig naar de achtergrond.</p>
<h2>Haperende bolide</h2>
<p>Bij Red Bull zagen ze Verstappen wederom goed rijden, maar net buiten het podium finishen. Het team en de Nederlander zullen met weemoed terugdenken aan Daniel Ricciardo.</p>
<p>De tweede grand prix van het seizoen leverde wederom een maximaal resultaat op voor Mercedes, maar in niets was de race te vergelijken met de opening in Melbourne. Of het moet zijn dat Vettel weer niet kon overtuigen.</p>
<p>Zijn jonge teamgenoot Leclerc bleek sneller in de zandbak en kreeg dit keer ook de mogelijkheid voor eigen kansen te gaan. Het leek op zijn eerste zege af te stevenen tot de bolide in de slotfase haperde. Toch zijn Dekker en Lammers het wel eens met elkaar.</p>
<h2>Extra tegenstander</h2>
<p>"Dit verbaast alleen Vettel zelf. Iedereen zag dit al aankomen", zegt Lammers over de situatie binnen Ferrari. Vettel probeert de rode renstal al jaren aan een nieuwe wereldtitel te helpen, maar blijkt op de belangrijkste momenten toch te falen. Met de talentvolle Leclerc aan zijn zijde in plaats van routinier Kimi Räikkönen heeft de Duitser, in het verleden bij Red Bull goed voor vier wereldtitels, er een extra tegenstander van formaat bij.</p>
<p>"Leclerc is goed. Dat zag iedereen al in zijn aanloopperiode. In winter heeft Vettel nog gedacht: dit gaat me niet gebeuren. Ik verwacht dat hij een paar races moet gaan wennen aan zijn nieuwe identiteit", oordeelt Lammers maandag. "Na afloop was hij emotioneel leeg."</p>
<p>"Ik heb Leclerc inmiddels acht dagen van dichtbij meegemaakt op het circuit", vertelt Dekker. "Het is net alsof hij al jaren in deze rol rondloopt. Hij is echt imponerend. Mercedes tekent dan wel voor de tweede keer op rij voor een 1-2, maar ze voelen zich daar wel degelijk opgejaagd. Leclerc reed eigenlijk iedereen naar huis."</p>
<p>Verstappen reed uiteindelijk naar de vierde plaats. De komst van safetycar in de slotfase voorkwam dat hij nog een gooi kon doen naar zijn zevende podiumplaats op rij. Teamgenoot Pierre Gasly finishte als achtste, maar de Fransman heeft het lastig na de overstap van Toro Rosso.</p>
<h2>Niet ideaal</h2>
<p>"Je ziet aan alles dat hij niet op zijn gemak is. Dat was in Australië zo en dat was bij tests in Barcelona ook al zo", zegt Dekker.</p>
<p>"Christian Horner (Red Bull) en Franz Tost (Toro Rosso) hebben al aangegeven dat de situatie niet ideaal is. Na het plotselinge vertrek van Ricciardo moesten ze echter wel. Het is wel duidelijk dat Red Bull en Max Verstappen momenteel weinig hebben aan Gasly in hun jacht op het verbeteren van de auto. Ze missen Ricciardo", concludeert Dekker.</p>
<p>Lammers beaamt dat het moeilijk is voor Gasly. "Je kunt de auto pas beoordelen als die op de grens gereden wordt. En als je dan een rijder hebt die de laatste twee, drie tienden er niet uithaalt, dan werk je niet met de juiste informatie. Bij Red Bull hebben ze nu alleen Verstappen wiens data relevant zijn", geeft de voormalig Formule 1-coureur de problemen bij Red Bull weer.</p>
<p>Volgens Lammers kan het team van Verstappen niet alleen vooruitkijken, maar moeten ze ook geregeld een blik achterom werpen. Haas, Renault en McLaren zijn op jacht naar Red Bull. "McLaren gaat nog stappen maken. Dat is zeker geen eendagsvlieg", zegt Lammers over het goede presteren van Lando Norris, zondag zesde in Bahrein.</p>
