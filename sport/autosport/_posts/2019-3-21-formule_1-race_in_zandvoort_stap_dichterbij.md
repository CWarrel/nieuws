---
title: "Formule 1-race in Zandvoort stap dichterbij"
permalink: "2019-3-21-formule_1-race_in_zandvoort_stap_dichterbij"
date: Thu, 21 Mar 2019 09:32:20 +0100
categories: 
- sport 
- autosport 
externe_link: "https://www.telegraaf.nl/sport/3326769/formule-1-race-in-zandvoort-stap-dichterbij"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/c7514f6e-4c0b-11e9-94af-0217670beecd.jpg"
---

<p class="intro">„Zandvoort gaat vol gas voor de Formule 1.” Dat stelt de gemeente Zandvoort donderdag in een persverklaring. Men is bereid om over de periode 2019-2022 een bedrag van maximaal vier miljoen euro beschikbaar te stellen.</p> <p>De gemeente wil met de actie een signaal afgeven richting andere partijen om ook in te stappen en een bijdrage te leveren aan ’deze unieke kans’. In totaal is zo’n dertig tot veertig miljoen euro nodig om de F1 voor het eerst sinds 1985 terug naar Nederland te halen.</p><p>„Wij zijn graag bereid om te investeren in de terugkeer van de Formule 1 op het mooiste circuit van Nederland”, aldus wethouder Ellen Verheij. „We zijn trots op de Formule 1 en Circuit Zandvoort en bereid om daarvoor onze nek uit te steken.”</p><p>Dertig tot veertig miljoen</p><p>De toezegging van het gemeentebestuur is een fijn duwtje in de rug voor Circuitbaas prins Bernhard van Oranje, die druk bezig is om de financiering rond een terugkeer van de Dutch Grand Prix in orde te maken.</p><p>De door het Formula One Management opgelegde deadline voor het rondkrijgen van de financiering verstrijkt binnenkort. Zandvoort heeft nog tot 1 april het exclusiviteitsrecht om met het FOM tot een driejarige deal (vanaf 2020) te komen.</p><p>Verkeersplan</p><p>De gemeente laat weten dat het bedrag van vier miljoen euro bestemd is voor een verkeers- en mobiliteitsplan (waaronder de aanleg van een extra toegangsweg), side-events, infrastructuur en onvoorziene kosten. Er wordt benadrukt dat geen cent naar het FOM gaat, dat een fee van om en nabij de twintig miljoen euro verlangt.</p><p>Toeristenbelasting</p><p>De bijdrage wordt gefinancierd door een verhoging van de toeristenbelasting met 50 cent per overnachting. Volgens de gemeente is die de laatste jaren niet verhoogd en blijft die ook nu een van de laagste in de regio.</p><p>De rest van het bedrag komt uit de forensenbelasting en er komt een miljoen uit de strategische investeringsagenda.</p><p>Het besluit om serieus geld te steken in de Formule 1 is deze week unaniem genomen door het Zandvoortse college van burgemeester en wethouders, zo meldt het Noordhollands Dagblad.</p><p>Lees hieronder de volledige verklaring van de gemeente:</p><p>Nederland staat aan de vooravond van de terugkeer van de Dutch Grand Prix Formule 1 op circuit Zandvoort. Een Formule 1 evenement biedt enorme sportieve en economische kansen voor Zandvoort en de regio.</p><p>Een Dutch Grand Prix in Zandvoort staat garant voor wereldwijde mediaexposure. In de slipstream trekt het bezoekers en investeerders uit binnen- en buitenland. Die hebben we nodig om ervoor te zorgen dat Zandvoort ook op pole position blijft als badplaats van de Metropoolregio Amsterdam.</p><p>Daarom is de gemeente Zandvoort bereid om te investeren in de terugkeer van de Formule 1 naar Zandvoort en stelt een budget beschikbaar van maximaal 4.000.000 euro over de periode 2019-2022.</p><p>Dit budget is bestemd voor de ontwikkeling en uitvoering van een mobiliteits- en verkeersplan. Door hieraan bij te dragen wil Zandvoort zorgen voor een optimale bereikbaarheid van het evenement en tegelijkertijd samen met partners werken aan structurele oplossingen.</p><p>Ook worden side-events rondom de Formule 1 mede-bekostigd vanuit dit budget. Hiermee wil de gemeente een grotere spin-off creëren voor Zandvoorters, ondernemers en (sport)verenigingen zodat ook zij optimaal kunnen profiteren.</p><p>De bijzondere bijdrage wordt bekostigd door o.a. een verhoging van de toeristenbelasting met 50 cent per overnachting. De afgelopen jaren is de toeristenbelasting niet verhoogd en blijft ook met deze verhoging een van de laagste in de regio. De overige dekking wordt gevonden in de forensenbelasting en een miljoen uit de strategische investeringsagenda (SIA) .</p><p>Zandvoort hoopt met deze stap ook andere partijen te verleiden om een bijdrage te geven aan deze unieke kans.</p><p>Op 26 maart wordt dit besluit van het college van burgemeester en wethouders voorgelegd aan de gemeenteraad.</p>
