---
title: "Herbeleef Verstappen via Vettel naar plek 3"
permalink: "2019-3-17-herbeleef_verstappen_via_vettel_naar_plek_3"
date: Sun, 17 Mar 2019 07:43:00 +0100
categories: 
- sport 
- autosport 
externe_link: "https://www.telegraaf.nl/sport/3291280/herbeleef-verstappen-via-vettel-naar-plek-3"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a8255200-4884-11e9-bf6f-02c309bc01c1.jpg"
---

<p class="intro">Max Verstappen is als derde geëindigd in de Grand Prix van Australië, de eerste race van het nieuwe Formule 1-seizoen.</p> <p>Verslaggever Erik van Haren is in Melbourne en deed live verslag van de race. Lees het hieronder terug.</p><p>Verstappen is het nieuwe seizoen in de Formule 1 begonnen met een plek op het podium. De Nederlander reed in de Grote Prijs van Australië naar de derde plaats. Niet eerder presteerde de 21-jarige coureur van Red Bull zo goed in de openingsrace op het circuit Albert Park</p><p>Verstappen moest alleen de Mercedessen van Valtteri Bottas en wereldkampioen Lewis Hamilton voor zich dulden. De Fin Bottas was verreweg de snelste in Melbourne. Hij reed het veld op grote afstand en boekte zijn vierde GP-overwinning in zijn carrière.</p><p>Hamilton, die voor de zesde keer op rij van poleposition was vertrokken in Australië, kon het tempo van zijn teamgenoot niet bijbenen. Meteen al bij de start raasde Bottas hem voorbij en was de Brit gezien. In de slotfase moest de vijfvoudig wereldkampioen nog alles uit zijn auto trekken om Verstappen van zich af te houden.</p><p>Verstappen trok met zijn derde plaats in Melbourne zijn puike reeks van vijf podiumplaatsen aan het einde van vorig jaar door in het nieuwe jaar, waarin zijn Red Bull is voorzien van een nieuwe motor. De krachtbron van Honda bewees de Nederlander goede dienst, want Verstappen was in de race beduidend sneller dan de Ferrari’s van Sebastian Vettel en Charles Leclerc.</p><p>Bij de start was het nog even spannend. Verstappen dreigde zijn vierde startpositie kwijt te raken aan Leclerc. De Monegask, de opvolger van de Fin Kimi Räikkönen bij de Italiaanse renstal, ging de Nederlander binnendoor voorbij in de eerste bochten, maar Verstappen pakte zijn vierde plek buitenom weer terug.</p><p>De Nederlander wachtte lang met zijn eerste pitstop, waardoor hij na 23 van de 58 af te leggen ronden heel even aan de leiding lag. Na zijn bandenwissel lag hij weer vierde, maar op het verse rubber nam zijn snelheid zienderogen toe. In ronde 31 resulteerde dat in een fraaie inhaalactie bij Vettel, waarbij hij opschoof naar de derde plaats.</p><p>In de laatste ronden trok Verstappen nog ten aanval op de tweede plaats van Hamilton. Hij kwam dichtbij, maar tot een inhaalactie kwam het niet. Verstappen leek zelfs nog het bonuspunt voor de snelste raceronde te bemachtigen, maar dat gunde Bottas hem niet. De Fin zette nog een keer vol aan in zijn ‘Zilveren Pijl’ en verdiende met de zege 25 punten, plus 1 extra voor het snelste rondje.</p><p>Klik HIER voor een overzicht van alle teams en coureurs.</p><p>Regelwijzigingen</p><p>Er zijn dit jaar diverse regelwijzigingen met betrekking tot de auto’s doorgevoerd. Eén van de veranderingen betreft de voor- en achtervleugel. Ze zijn hoger, breder en simpeler. Daardoor wordt de luchtstroom achter de bolides ’schoner’, waardoor coureurs makkelijker achter elkaar aan kunnen rijden en eenvoudiger kunnen inhalen.</p><p>Klik HIER voor een een uitleg van Jan Lammers over de nieuwe regels in de Formule 1.</p>
