---
title: "Matthews draagt tweede ritwinst in Catalonië op aan Kelderman"
permalink: "2019-3-30-matthews_draagt_tweede_ritwinst_in_catalonië_op_aan_kelderman"
date: Sat, 30 Mar 2019 17:15:21 +0100
categories: 
- sport 
- wielrennen 
externe_link: "https://nos.nl/l/2278257"
feature_image: "https://nos.nl/data/image/2019/03/30/540282/1008x567.jpg"
---

<p>Michael Matthews heeft in de Ronde van Catalonië zijn tweede ritzege geboekt. De Australiër bleef tijdens de massasprint in de zesde etappe Phil Bauhaus (Bahrain-Merida) slechts enkele centimeters voor.</p>
<p>Volledig vlak was de 169 kilometer lange rit van Valls naar Vila-seca zeker niet, maar vanwege de wel goeddeels vlakke finale werd vooraf al gerekend op een sprint. Vijf renners, onder wie Oscar Riesebeek van Roompot, deden nog wel een moedige poging dat te voorkomen, maar tevergeefs.</p>
<p>Klassementsleider Miguel Ángel López verraste vervolgens zijn concurrenten door op drie kilometer van de streep achter de net weggesprongen Davide Formolo aan te gaan in de hoop op bonificatieseconden, maar hij werd uiteindelijk achtste. Dat had overigens geen gevolgen voor zijn leidende positie in het klassement.</p>
<h2>Voor Kelderman</h2>
<p>Matthews, die dinsdag in Catalonië ook als eerste over de streep ging, droeg zijn zege op aan Sunweb-ploeggenoot Wilco Kelderman, die vrijdag na een val de koers verliet. Kelderman liep daarbij een gebroken sleutelbeen op en ook een breuk in zijn nekwervel.</p>
<p>Matthews ging zelf drie weken geleden ook onderuit in Parijs-Nice. Hij liep daarbij een hersenschudding op en was vier minuten buiten bewustzijn. In Catalonië laat hij zien goed hersteld te zijn.</p>
<h2>Zondag laatste rit</h2>
<p>De Ronde van Catalonië eindigt zondag met een rit over 143 kilometer. Start en finish zijn in Barcelona.</p>
