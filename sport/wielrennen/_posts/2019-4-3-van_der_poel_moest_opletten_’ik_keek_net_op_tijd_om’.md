---
title: "Van der Poel moest opletten ’Ik keek net op tijd om’"
permalink: "2019-4-3-van_der_poel_moest_opletten_’ik_keek_net_op_tijd_om’"
date: Wed, 03 Apr 2019 17:22:16 +0200
categories: 
- sport 
- wielrennen 
externe_link: "https://www.telegraaf.nl/sport/3390617/van-der-poel-moest-opletten-ik-keek-net-op-tijd-om"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/9b5585c6-563b-11e9-9185-02d1dbdc35d1.png"
---

<p class="intro">Mathieu van der Poel heeft woensdagmiddag met Dwars door Vlaanderen zijn eerste WorldTour-zege gepakt. De Nederlander counterde een uitval van de Fransman Turgis net op het juiste moment. „Ik keek net op tijd om”, aldus de wereldkampioen veldrijden voor de camera’s van Sporza.</p> <p>„Het was vooral opletten dat niemand meer ontsnapte. Degenen die gingen werden gelijk gecounterd”, deed Van der Poel het verhaal van de laatste kilometers. De Nederlander was al de sterkste man in de koers en rekende op zijn sterke eindsprint om het af te maken.</p><p>„Toen (Anthony, red) Turgis aanging, keek ik net op tijd om. Ik voelde meteen dat ik nog een sprint in de benen had en ben ontzettend blij dat ik het hier kan afmaken.”</p><p>Topfavorieten</p><p>Met zijn winst in Dwars door Vlaanderen klom Van der Poel opnieuw op de lijstjes met kanshebbers voor de winst zondag in de Ronde van Vlaanderen. „Ik zal niet zeggen dat ik nu bij de topfavorieten hoor, ik denk dat ik er net achter zit”, vertelde de wereldkampioen veldrijden, bezig aan een opzienbarend voorjaar op de weg.</p><p>Hij vervolgt: „Ik weet het niet, ik zie mezelf nog niet als favoriet. Dwars door Vlaanderen was maar 180 kilometer, dat is bijna 100 kilometer minder dan de Ronde van Vlaanderen. We zullen zien wat zondag brengt.”</p><p>Instinct</p><p>Met name zijn optreden in Gent-Wevelgem, een koers die in lengte in de buurt van de Ronde komt, heeft verwachtingen gewekt. „Maar het zijn totaal verschillende wedstrijden. Bij Gent-Wevelgem is het na de Kemmelberg nog meer dan 30 kilometer vlak naar de finish. In de Ronde is het na de Oude Kwaremont en de Paterberg nog geen 20 kilometer. Daar is de kans veel groter dat de groep die daar als eerste boven komt ook wegblijft.”</p><p>Blij was hij met zijn zege in Dwars door Vlaanderen en zijn aanvallende manier van rijden. Van der Poel zette ruim 60 kilometer voor de streep de koers in gang. „Ik koers vooral op instinct. Als ik de benen heb kan ik zondag ook iets proberen. Maar wat dat betreft zegt dit niet zo veel.”</p>
