---
title: "Van der Poel toont topvorm met zege in Dwars door Vlaanderen"
permalink: "2019-4-3-van_der_poel_toont_topvorm_met_zege_in_dwars_door_vlaanderen"
date: Wed, 03 Apr 2019 16:36:26 +0200
categories: 
- sport 
- wielrennen 
externe_link: "https://nos.nl/l/2278864"
feature_image: "https://nos.nl/data/image/2019/04/03/541195/1008x567.jpg"
---

<p>Wederom heeft Mathieu van der Poel geïmponeerd in een wedstrijd van WorldTour-niveau. Was de Nederlander zondag nog vierde in Gent-Wevelgem, woensdag won hij de semi-klassieker Dwars door Vlaanderen.</p>
<p>De 24-jarige Nederlander van Corendon-Circus, die dit jaar voor het eerst voorjaarswedstrijden rijdt, was de beste van een kopgroep van vijf renners. Hij hield Anthony Turgis, Bob Jungels, Lukas Pöstlberger en Tiesj Benoot achter zich.</p>
<p>Op 63 kilometer van de finish was het Van der Poel zelf die de koers openbrak. Hij stuurde eerst ploegmaat Dries de Bondt vooruit en sprong er vervolgens naar toe.</p>
<p>Al snel sloot de kopman van Corendon-Circus aan bij de vroege vluchters en hij verliet nooit meer de kopgroep van de wedstrijd, die nog wel een paar keer van samenstelling wisselde.</p>
<p>Op de Knokteberg, op zo'n dertig kilometer van de finish, sprongen Bob Jungels en Tiesj Benoot naar de groep-Van der Poel toe. Er ontstond een vijftal dat nooit meer dan een minuut voorsprong kreeg van het peloton, maar dat wel uit diens greep bleef.</p>
<p>Met een glimlach staat hij na de finish de media te woord. "Ik voelde gelijk dat er nog een sprint in de benen zat. Ik ben ontzettend blij dat ik het hier af kan maken."</p>
<h2>Favoriet zondag?</h2>
<p>En nu komende zondag? "Ik zie mezelf nog niet als een favoriet. Dit is 180 kilometer, de Ronde van Vlaanderen is nog bijna honderd kilometer meer."</p>
