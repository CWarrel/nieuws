---
title: "Colombiaan López wint Ronde van Catalonië, zege in slotrit voor Formolo"
permalink: "2019-3-31-colombiaan_lópez_wint_ronde_van_catalonië_zege_in_slotrit_voor_formolo"
date: Sun, 31 Mar 2019 14:49:09 +0200
categories: 
- sport 
- wielrennen 
externe_link: "https://nos.nl/l/2278392"
feature_image: "https://nos.nl/data/image/2019/03/31/540674/1008x567.jpg"
---

<p>Miguel Ángel López heeft de Ronde van Catalonië op zijn naam gezet. De voor Astana uitkomende Colombiaan moest nog flink aan de bak om zijn leiderstrui te verdedigen in de zevende en laatste rit, die werd gewonnen door Davide Formolo.</p>
<p>López, winnaar van etappe vier, behield zijn voorsprong in het klassement van veertien seconden op de Brit Adam Yates. Egan Bernal werd derde op zeventien seconden. Steven Kruijswijk eindigde als vijfde op 56 seconden van de winnaar en is de beste Nederlander.</p>
<h2>Onder vuur</h2>
<p>Nairo Quintana en Michael Woods, vierde en zevende in het klassement, namen de leiderstrui van López als eersten onder vuur. Astana kon de orde herstellen, maar moest vervolgens achter de nummer twee aan, Adam Yates. Die reed even voorop, samen met zijn broer Simon, maar Astana wist ook dat koppel terug te halen.</p>
<p>Formolo maakte op het lokale parcours in Barcelona deel uit van een elf man sterke vluchtgroep en schudde de rest gaandeweg één voor één van zich af. De Italiaan bezorgde Bora-Hansgrohe de tweede ritzege in Catalonië.</p>
