---
title: "Gent-Wevelgem geen Groenewegen, wel Van der Poel of toch Sagan"
permalink: "2019-3-30-gent-wevelgem_geen_groenewegen_wel_van_der_poel_of_toch_sagan"
date: Sat, 30 Mar 2019 12:30:02 +0100
categories: 
- sport 
- wielrennen 
externe_link: "https://nos.nl/l/2278225"
feature_image: "https://nos.nl/data/image/2019/03/30/540245/1008x567.jpg"
---

<p>Meer dan 250 kilometer vol met kasseien, onverharde wegen, gemene kuitenbijters als de Kemmelberg en mogelijk waaiers. Gent-Wevelgem wordt vaak gewonnen door een sprinter, maar wel een met een grote motor. Zoals Peter Sagan.</p>
<p>De Slowaak van Bora won al drie keer in de Vlaamse semiklassieker en bezorgde het ongenaakbare Deceuninck-QuickStep vorig jaar een blauw oog door Elia Viviani van de zege te houden. De tranen van Viviani na afloop waren veelzeggend.</p>
<p>Zondag kan Sagan zichzelf opvolgen. Na een stroeve seizoensstart liet de superster van het peloton met een vierde plaats in Milaan-Sanremo zien dat hij naar zijn gebruikelijke vorm aan het toegroeien is. De NOS-wielerkenners zien het ook zo, want in twee van de vijf lijstjes staat de voormalig wereldkampioen bovenaan.</p>
<p>Toch denkt commentator Joris van den Berg niet dat Sagan de topfavoriet is. "Die vierde plaats in Sanremo is goed, maar een écht goede Peter Sagan had daar gewonnen. Ik denk niet dat hij al goed genoeg is om Gent-Wevelgem te winnen."</p>
<p>Wie dan wel? De sprinters zullen blij zijn dat de in vorm verkerend Dylan Groenewegen er wegens ziekte niet bij is. De Amsterdammer won afgelopen woensdag nog de Driedaagse Brugge-De Panne.</p>
<p>"Ik ben benieuwd wat Mathieu van der Poel kan", aldus Van den Berg. Van der Poel debuteert in Gent-Wevelgem, maar won vorig weekend op indrukwekkende wijze de Franse kasseienkoers GP Denain. De Nederlands kampioen bleef een jagend peloton voor.</p>
<p>Een indrukwekkende prestatie, maar zelf vond hij de zesde plaats van collega veldrijder Wout van Aert in Milaan-Sanremo indrukwekkender.</p>
<p>Van den Berg hoopt dat Van Aert en Van der Poel samen een koers zoals Gent-Wevelgem kunnen kleuren. "Net als Sagan willen zij het liefste koersen, dus ik ben benieuwd of ze elkaar kunnen vinden."</p>
<p>In de afgelopen weken toonde Groenewegen zijn spierballen in de sprint, maar ook in waaiers en op kasseien. Maar zelfs na zijn zege in De Panne twijfelde hij nog openlijk of hij al sterk genoeg is voor een zege in Gent-Wevelgem.</p>
<p>"Het is jammer dat Groenewegen er nu niet bij is. Ik had hem best een goede kans toegedicht", aldus Van den Berg.</p>
<h2>'Naesen is in topvorm'</h2>
<p>Voor de commentator is een Vlaming in Franse dienst de te kloppen man. "Oliver Naesen is in topvorm, dat heeft hij in Milaan-Sanremo laten zien. Hij werd tweede en was daar erg blij mee. Ik denk dat na de finish het besef is doorgedrongen dat dit voor hem dé kans was om een groot monument te winnen. Een zege in Gent-Wevelgem kan voor hem de opstap zijn naar nog grotere koersen."</p>
