---
title: "Isner roept opmars Canadees toptalent een halt toe"
permalink: "2019-3-29-isner_roept_opmars_canadees_toptalent_een_halt_toe"
date: Fri, 29 Mar 2019 21:15:13 +0100
categories: 
- sport 
- tennis 
externe_link: "https://www.telegraaf.nl/sport/3369339/isner-roept-opmars-canadees-toptalent-een-halt-toe"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/5b90df98-5277-11e9-9f98-0217670beecd.jpg"
---

<p class="intro">John Isner heeft een einde gemaakt aan de opmars van het Canadese toptalent Felix Auger-Aliassime op het mastertoernooi in Miami.</p> <p>De als zevende geplaatste Amerikaan versloeg de Canadees, die zich een weg had gebaand via de kwalificaties, in twee sets in de halve finale: 7-6 (3) 7-6 (4).</p><p>Auger-Aliassime had als jongste tennisser ooit de halve finales bereikt op het masterstoernooi van Miami. De 18-jarige Canadees, nummer 57 van de wereld, haalde vorige maand in Rio de Janeiro voor het eerst de finale van een ATP-toernooi. In Miami maakte hij indruk met zeges op de Georgiër Nikoloz Basilashjvili en de Kroaat Borna Coric.</p><p>Een matchpoint</p><p>Tegen de sterk serverende Isner werden twee tiebreaks Auger-Aliassime fataal. Op 6-4 in de tweede tiebreak sloeg Isner met een ace op zijn eerste matchpoint toe.</p><p>„Ik denk dat de zenuwen me in de greep hadden. Het was net alsof ik een virus te pakken had”, zei de Canadees. „Ik haalde niet mijn niveau zoals in de eerdere partijen en kon niet focussen op wat ik moest doen.” Toen hij voor de eerste set serveerde, sloeg Auger-Aliassime enkele dubbele fouten. Ook in de tweede set liet hij Isner op een 5-3 voorsprong terugkomen, mede door een dubbele fout.</p><p>De Amerikaan produceerde daarentegen 21 aces en maakte in de tiebreaks geen fouten. „De ervaring heeft me geholpen. En misschien was hij ook vermoeid. Hij komt al uit het kwalificatietoernooi.”</p>
