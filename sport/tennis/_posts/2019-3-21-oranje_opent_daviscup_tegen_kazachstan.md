---
title: "Oranje opent Daviscup tegen Kazachstan"
permalink: "2019-3-21-oranje_opent_daviscup_tegen_kazachstan"
date: Thu, 21 Mar 2019 13:33:40 +0100
categories: 
- sport 
- tennis 
externe_link: "https://www.telegraaf.nl/sport/3328311/oranje-opent-daviscup-tegen-kazachstan"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/8edeb670-4bd5-11e9-b9b2-0217670beecd.jpg"
---

<p class="intro">De Nederlandse tennissers beginnen het eindtoernooi van de Daviscup met een wedstrijd tegen Kazachstan.</p> <p>Dat gebeurt op dinsdag 19 november op baan 3 van het Caja Mágica in Madrid. Oranje kreeg eerder bij de loting Groot-Brittannië als andere tegenstander in de groepsfase. Die confrontatie is een dag later. Beide keren worden de partijen overdag afgewerkt.</p><p>De Daviscup kent dit jaar een nieuwe opzet met een eindtoernooi waaraan achttien landen deelnemen op één locatie. De ploeg van captain Paul Haarhuis plaatste zich ten koste van Tsjechië voor het evenement in de Spaanse hoofdstad, dat op 18 november begint met een duel tussen de tennissers van Kroatië en Rusland op het centercourt. Er wordt gespeeld in zes poules waaruit de winnaars en de twee beste nummers twee zich plaatsen voor de kwartfinales. Elke interland bestaat uit drie wedstrijden: twee enkelspelen en één dubbelspel. De finale is op zondag 24 november.</p><p>De twee laagst gerangschikte teams na de groepsfase komen volgend jaar uit op een lager niveau in de zogenoemde zones. De landen die op de plaatsen vijf tot en met zestien eindigen spelen dan in het voorjaar kwalificatieduels van de Daviscup. De landen die dit jaar de halve finales bereiken zijn verzekerd van deelname aan het volgende eindtoernooi, dat opnieuw in Madrid zal worden gehouden.</p>
