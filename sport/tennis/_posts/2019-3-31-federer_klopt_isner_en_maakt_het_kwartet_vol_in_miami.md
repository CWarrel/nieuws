---
title: "Federer klopt Isner en maakt het kwartet vol in Miami"
permalink: "2019-3-31-federer_klopt_isner_en_maakt_het_kwartet_vol_in_miami"
date: Sun, 31 Mar 2019 20:52:30 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/RAv8C0kZtO8/2278475"
feature_image: "https://nos.nl/data/image/2019/03/31/540697/1008x567.jpg"
---

<p>Roger Federer heeft voor de vierde keer het masterstoernooi van Miami op z'n naam gebracht. De kampioen van 2005, 2006 en 2017 won in de finale met 6-1, 6-4 van de Amerikaanse titelverdediger John Isner.</p>
<p>En zo werd Federer de eerste winnaar in het Hard Rock Stadium, de nieuwe thuishaven van het toernooi na de verhuizing van Key Biscayne.</p>
<p>Isner won op weg naar de finale negen van de tien sets via een tiebreak en werd maar vier keer gebroken. Tegen Federer had hij na 24 minuten al drie keer zijn opslag ingeleverd (6-1).</p>
<p>Federer las de service van Isner goed, was oppermachtig in de rally en kwam op eigen opslag niet in de problemen. Hoewel de Zwitser nu een kwartet titels heeft behaald in Miami, mag hij zich nog geen recordhouder noemen bij het prestigieuze toernooi, dat in 1985 begon op het schiereiland Key Biscayne en dit jaar voor het eerst in Miami werd gehouden.</p>
<p>Andre Agassi en Novak Djokovic zijn beiden goed voor zes eindzeges. Richard Krajicek was eenmaal de beste op het hardcourt van Florida, in 1999.</p>
<h2>Blessure bij Isner</h2>
<p>In de tweede set kreeg Isner last van zijn linkerenkel en linkerbovenbeen. Op 4-5 kon hij amper nog bewegen en werd hij eenvoudig door Federer gebroken.</p><img src="http://feeds.feedburner.com/~r/nossporttennis/~4/RAv8C0kZtO8" height="1" width="1" alt=""/>
