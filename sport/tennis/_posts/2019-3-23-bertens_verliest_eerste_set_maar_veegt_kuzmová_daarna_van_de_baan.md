---
title: "Bertens verliest eerste set, maar veegt Kuzmová daarna van de baan"
permalink: "2019-3-23-bertens_verliest_eerste_set_maar_veegt_kuzmová_daarna_van_de_baan"
date: Sat, 23 Mar 2019 22:55:16 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/Z8mZpbu0Z5U/2277343"
feature_image: "https://nos.nl/data/image/2019/03/22/538735/1008x567.jpg"
---

<p>Tennisster Kiki Bertens is doorgedrongen tot de laatste zestien van het hardcourttoernooi in Miami. Na een moeizame eerste set had de Wateringse uiteindelijk geen moeite meer met de Slowaakse Viktória Kuzmová: 3-6, 6-0, 6-1.</p>
<p>Bertens, de nummer zeven van de plaatsingslijst, hield in de eerste set tot 3-3 gelijke tred met de 20-jarige Kuzmová, die haar vorige maand nog de baas was in de tweede ronde van het WTA-toernooi in Dubai.</p>
<p>Bij een stand van 4-3 voor de Slowaakse leverde Bertens echter haar opslag in. Een game later wist ze nog wel een setpunt weg te werken, maar uiteindelijk sloeg Kuzmová op haar tweede kans toe.</p>
<h2>Andere Bertens</h2>
<p>Na tussenkomst van coach Raemon Sluiter stond er in het vervolg van de partij een andere Bertens op de baan. Na 11 gewonnen games op rij gunde de Wateringse haar opponente een game om even later op haar tweede wedstrijdpunt toe te slaan.</p>
<p>Bertens treft nu Ashleigh Barty uit Australië, de nummer elf van de wereldranglijst.</p>
<h2>Andreescu blijft verbazen</h2>
<p>Bianca Andreescu blijft maar verbazen. De Canadese tiener won vorige week het toptoernooi van Indian Wells door in de finale Angelique Kerber te verslaan. Ook in Miami was ze te sterk voor de Duitse nummer vier van de wereld. </p>
<p>Andreescu, inmiddels opgeklommen naar plaats 24 op de wereldranglijst, verloor de eerste set en keek in de tweede tegen een 4-1-achterstand aan.</p>
<p>Nadat ze die had omgebogen in setwinst was er in de beslissende derde set geen houden meer aan: 6-4, 4-6, 6-1. In de volgende ronde wacht de Estse Anett Kontaveit.</p>
<h2>Osaka onderuit in Miami, knieblessure voor Williams</h2>
<p>De Japanse Naomi Osaka overleefde de derde ronde niet. De Taiwanese Hsieh Su-Wei schoof de winnares van de Australian Open en de US Open verrassend met 4-6, 7-6, 6-3 aan de kant.</p>
<p>De als eerste geplaatste Osaka kwam in de eerste set knap terug van een 4-1 achterstand, maar verzuimde in de tweede set de wedstrijd bij 5-4 uit te serveren.</p>
<p>De lichtvoetige Hsieh (de nummer 27 van de plaatsingslijst) stuurde Osaka in de derde set van het kastje naar de muur en dwong zo een groot aantal fouten af bij de Japanse.</p>
<p>Achtvoudig winnares Serena Williams meldde zich vanwege een knieblessure af voor de derde ronde. Het is het tweede toernooi op rij dat de Amerikaanse zich moet afmelden. In Indian Wells gaf ze vanwege ziekte op in de derde ronde.</p><img src="http://feeds.feedburner.com/~r/nossporttennis/~4/Z8mZpbu0Z5U" height="1" width="1" alt=""/>
