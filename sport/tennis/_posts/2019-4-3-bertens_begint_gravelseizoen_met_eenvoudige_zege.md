---
title: "Bertens begint gravelseizoen met eenvoudige zege"
permalink: "2019-4-3-bertens_begint_gravelseizoen_met_eenvoudige_zege"
date: Wed, 03 Apr 2019 06:57:28 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/BYzFwXVHC1M/2278785"
feature_image: "https://nos.nl/data/image/2019/04/04/541435/1008x567.jpg"
---

<p>Kiki Bertens is het gravelseizoen goed begonnen met een eenvoudige overwinning in de tweede ronde van het WTA-toernooi van Charleston. De titelverdedigster won binnen het uur van de Italiaanse qualifier Martina Trevisan (6-2, 6-1).</p>
<p>Bertens had een vrijstelling voor de eerste ronde en neemt het nu in de achtste finales op tegen de Griekse Maria Sakkari of voormalig kampioene Andrea Petkovic uit Duitsland.</p>
<p>"De eerste wedstrijd op gravel is altijd lastig", vertelde Bertens na de wedstrijd op haar favoriete ondergrond. "Ik moest m'n ritme vinden. Ik kon daarna wat agressiever spelen. Al met al ben ik tevreden met mijn spel."</p>
<p>Bertens heeft de komende weken op gravel veel punten te verdedigen voor de wereldranglijst. Ze won vorig jaar niet alleen het toernooi in Charleston, maar bereikte ook de finale in Madrid.</p>
<p>Daar staat tegenover dat ze in Stuttgart (eerste ronde in 2018), Rome (eerste ronde) en op Roland Garros (derde ronde) juist veel extra punten kan pakken.</p><img src="http://feeds.feedburner.com/~r/nossporttennis/~4/BYzFwXVHC1M" height="1" width="1" alt=""/>
