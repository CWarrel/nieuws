---
title: "Zwitserse broederstrijd in Indian Wells"
permalink: "2019-3-11-zwitserse_broederstrijd_in_indian_wells"
date: Mon, 11 Mar 2019 08:01:17 +0100
categories: 
- sport 
- tennis 
externe_link: "https://www.telegraaf.nl/sport/3270788/zwitserse-broederstrijd-in-indian-wells"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/2d1670c2-43d8-11e9-adb9-f967f763e9c6.jpg"
---

<p class="intro">Tennisser Roger Federer heeft zijn eerste partij in Indian Wells soepel gewonnen. De 37-jarige Zwitser, nummer vier van de wereld, rekende in de tweede ronde af met Peter Gojowczyk uit Duitsland: 6-1 7-5. Federer had net als alle andere geplaatste spelers een 'bye' in de eerste ronde.</p> <p>De Zwitser jaagt op zijn zesde titel op het toptoernooi in Californië, net als Novak Djokovic die ook vijf keer de beste was in Indian Wells. Federer treft in de derde ronde zijn landgenoot Stan Wawrinka. Hij had bijna 3,5 uur nodig om de Hongaar Márton Fucsovics te verslaan: 6-4 6-7 (5) 7-5. De twee Zwitsers troffen elkaar in 2017 in de finale, toen met Federer als winnaar. Vorig jaar moest Federer in de eindstrijd buigen voor Juan Martin Del Potro.</p><p>,,Voor een eerste partij voelde het heel goed'', zei de winnaar van honderd ATP-titels na zijn zege op Gojowczyk. ,,Als ik wat beter had geserveerd, was ik waarschijnlijk wel wat sneller klaar geweest.'' Van de 24 voorgaande ontmoetingen met Wawrinka won Federer er maar liefst 21. Hij verloor alleen drie keer op gravel van zijn 4 jaar jongere landgenoot.</p><p>Drievoudig winnaar Rafael Nadal was snel klaar met Jared Donaldson. De Spanjaard, nummer twee van de wereld, versloeg de met een wildcard toegelaten Amerikaan met twee keer 6-1. Nadal neemt het nu op tegen Diego Schwartzman uit Argentinië.</p>
