---
title: "Haase verliest kleurrijke partij in Miami, Djokovic komt inzinking te boven"
permalink: "2019-3-24-haase_verliest_kleurrijke_partij_in_miami_djokovic_komt_inzinking_te_boven"
date: Sun, 24 Mar 2019 22:07:01 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/rVNfFDvJOTg/2277459"
feature_image: "https://nos.nl/data/image/2019/03/24/539244/1008x567.jpg"
---

<p>Robin Haase is in de derde ronde van het masterstoernooi in Miami blijven steken. De Hagenaar verloor met 6-7 (3), 3-6 van Nikoloz Basilasjvili, de nummer negentien van de wereld.</p>
<p>Haase probeerde de aanvallend spelende Basilasjvili met een defensieve tactiek uit zijn ritme te halen. Hij had soms succes met die spelopvatting, maar kreeg vaak ook Georgische winners om zijn oren.</p>
<h2>Serveren achter de baseline</h2>
<p>Hij leverde de eerste set in na een slechte en merkwaardige tiebreak, waarin Haase zelfs een keer vanaf een meter achter de baseline serveerde.</p>
<p>De tweede set lag ruim zes minuten stil omdat Haase een nieuw paar schoenen nodig had, nadat een van zijn schoenen stuk was gegaan. Er moest vervolgens uit de kleedkamer een nieuw paar worden gehaald.</p>
<p>Het oponthoud deerde Basilasjvili niet. Op 4-3 brak de Georgiër de Nederlander opnieuw. Haase kon het na de break niet meer opbrengen om nog een ommekeer te forceren, getuige een uitgeslagen bal door de benen op het eerste matchpoint.</p>
<h2>Inzinking Djokovic en Kyrgios slaat onderhandse ace </h2>
<p>Novak Djokovic bereikte net als Basilasjvili de achtste finales. De als eerste geplaatste Serviër won met 7-5, 4-6, 6-1 van de Argentijn Federico Delbonis. Hij kwam een inzinking in de tweede set, waarin hij met 3-1 voor stond, te boven.</p>
<p>Ook Nick Kyrgios haalde de laatste zestien. De Australiër versloeg de Serviër Dusan Lajovic met 6-3, 6-1 en haalde daarbij de trukendoos weer helemaal open. Hij sloeg een bal door zijn benen en serveerde twee keer onderhands. Een van die services resulteerde zelfs in een ace.</p><img src="http://feeds.feedburner.com/~r/nossporttennis/~4/rVNfFDvJOTg" height="1" width="1" alt=""/>
