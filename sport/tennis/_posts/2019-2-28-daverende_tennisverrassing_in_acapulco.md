---
title: "Daverende tennisverrassing in Acapulco"
permalink: "2019-2-28-daverende_tennisverrassing_in_acapulco"
date: Thu, 28 Feb 2019 07:56:21 +0100
categories: 
- sport 
- tennis 
externe_link: "https://www.telegraaf.nl/sport/3219025/daverende-tennisverrassing-in-acapulco"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/6ed4b0b4-3b27-11e9-9870-71148cedd73b.jpg"
---

<p class="intro">Rafael Nadal is in de tweede ronde van het tennistoernooi in Acapulco uitgeschakeld.</p> <p>De Australische ’bad boy’ Nick Kyrgios was de Spaanse nummer 2 van de wereld in een enerverend duel de baas in drie sets: 3-6 7-6 (2) 7-6 (6). Kyrgios moest in de beslissende tiebreak drie wedstrijdpunten wegwerken alvorens de zege te bemachtigen. De partij duurde drie uur. De Zwitser Stan Wawrinka is zijn volgende tegenstander in het Mexicaanse toernooi.</p><p>Nadal had in de eerste ronde nog overtuigend afgerekend met de Duitser Mischa Zverev, maar in de partij tegen Kyrgios kon de zeventienvoudig grandslamwinnaar niet doordrukken. Hij wist in de hele wedstrijd maar één keer een breakpoint te benutten. Dat was in de eerste set, die hij nog redelijk eenvoudig won met 6-3.</p><p>Heel even dreigde daarna de opgave van Kyrgios, die zich misselijk voelde en een medische time out nam. De Australiër besloot door te spelen en prompt begon hij beter te tennissen. Hij sloeg zelfs een aantal wonderballen en won de set in een tiebreak.</p><p>De 23-jarige Kyrgios nam na die set weer een time out, nu voor de verzorging van zijn rug. Het werkte, want in de derde set bewoog hij weer soepel over de baan en dwong hij Nadal tot het uiterste. Een tiebreak moest uiteindelijk de partij beslissen. Nadal kwam 6-3 voor, maar Kyrgios vocht zich terug naar 6-6 en kreeg dankzij een dubbele fout van Nadal ineens de kans de partij af te maken. Aldus geschiedde.</p>
