---
title: "Federer voor vijftigste keer naar finale masterstoernooi"
permalink: "2019-3-30-federer_voor_vijftigste_keer_naar_finale_masterstoernooi"
date: Sat, 30 Mar 2019 09:04:33 +0100
categories: 
- sport 
- tennis 
externe_link: "http://feeds.nos.nl/~r/nossporttennis/~3/BqhnqZaiSvA/2278200"
feature_image: "https://nos.nl/data/image/2019/03/30/540220/1008x567.jpg"
---

<p>Roger Federer heeft voor de vijftigste keer in zijn carrière de finale van een masterstoernooi bereikt. Hij won in de halve finales in Miami met speels gemak van de pas 19-jarige Denis Shapovalov: 6-2, 6-4.</p>
<p>Federer maakte zo van de droom van Denis Shapovalov, die zich enorm op z'n eerste duel met zijn idool verheugd had, een nachtmerrie. De jonge Canadees maakte alleen al in de eerste set twintig onnodige fouten en kreeg de ene na de andere winner om de oren.</p>
<p>"Ik heb de eerste game tegen Shapovalov wel nodig gehad om zijn spel te leren kennen", zei Federer na afloop. "Denis is een geweldige speler en hij zal alleen maar beter worden in de toekomst."</p>
<p>Federer staat in de finale tegenover de Amerikaan John Isner. De Amerikaan versloeg Félix Auger-Aliassime, de tweede Canadese tiener in de halve finales. "John ken ik iets beter dan Shapovalov, die nog niet eens was geboren toen ik in de tour startte", zei Federer over de finale.</p>
<p>De 37-jarige Federer won 27 van de vijftig finales die hij op een masterstoernooi speelde. Alleen Novak Djokovic (32) en Rafael Nadal (33) hebben meer masterstitels op hun naam staan.</p><img src="http://feeds.feedburner.com/~r/nossporttennis/~4/BqhnqZaiSvA" height="1" width="1" alt=""/>
