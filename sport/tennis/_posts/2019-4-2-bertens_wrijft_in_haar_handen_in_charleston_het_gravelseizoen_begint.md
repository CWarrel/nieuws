---
title: "Bertens wrijft in haar handen in Charleston het gravelseizoen begint"
permalink: "2019-4-2-bertens_wrijft_in_haar_handen_in_charleston_het_gravelseizoen_begint"
date: Tue, 02 Apr 2019 20:04:51 +0200
categories: 
- sport 
- tennis 
externe_link: "http://feeds.nos.nl/~r/nossporttennis/~3/bcgq_suSYUg/2278739"
feature_image: "https://nos.nl/data/image/2019/04/02/541026/1008x567.jpg"
---

<p>Voor Kiki Bertens breken mooie weken aan, het gravelseizoen begint. Het is de favoriete ondergrond van Nederlands beste tennisster, maar door haar goede resultaten van vorig jaar heeft ze wel een hoop punten te verdedigen.</p>
<p>Te beginnen deze week in Charleston. Daar moet ze haar titel prolongeren om zich te handhaven op de zesde plaats van de wereldranglijst, haar hoogste notering ooit. Bij een vroege nederlaag zou ze kunnen zakken naar de achtste plaats.</p>
<p>"Het is anders dan de laatste jaren", zegt Bertens. "Voorheen was ik bang dat ik uit de topvijftig zou vallen als ik het niet goed zou doen op gravel, daar hoef ik me nu geen zorgen over te maken. In die zin heb ik meer vrijheid."</p>
<h2>Zware spinballen en glijden over de baan</h2>
<p>Ook haar finaleplaats van vorig jaar in Madrid zal moeilijk te evenaren zijn, maar in Stuttgart (eerste ronde in 2018), Rome (eerste ronde) en op Roland Garros (derde ronde) kan ze juist behoorlijk wat extra punten binnenhalen.</p>
<p>Bertens heeft vooral veel zin in het gravelseizoen. Ze kan weer glijden over de baan en haar zware spinballen in stelling brengen. "Ik voel me heel goed. De laatste dagen wilde ik hier echt graag de baan op om te trainen."</p>
<p>Het verhaal is bekend. Bertens is vorig jaar fitter geworden en agressiever gaan spelen, waardoor ze nu ook op andere baansoorten tot de wereldtop behoort. Zo leverde het hardcourtseizoen haar dit jaar een titel en veertien zeges op. Vorig jaar won ze tot aan Charleston slechts vier duels.</p>
<h2>Beste speelster op gravel sinds 2015</h2>
<p>Maar haar cijfers op gravel zijn pas echt indrukwekkend. Er is geen speelster op de WTA Tour die sinds 2015 meer wedstrijden heeft gewonnen op het gemalen baksteen dan Bertens: 76. Over de laatste drie jaar ligt haar winstpercentage zelfs op 77,1 procent.</p>
<p>In haar hele carri√®re won Bertens 69,3 procent van haar duels op gravel. Er zijn slechts vier actieve speelsters met meer dan dertig gravelwedstrijden achter hun naam die het beter doen: Serena Williams (83,3 procent), Maria Sjarapova (81,5 procent), Elise Mertens (78,4) en Simona Halep (72,2 procent).</p>
<p>"Ik voel me vrijer op gravel", verklaart Bertens haar succes. Zelfs als het gravel groen is in plaats van rood, zoals in Charleston. "Vroeger speelde ik indoor op groen gravel, dus ik ben er groot mee geworden."</p>
<h2>Goede loting</h2>
<p>Bertens is in Charleston als tweede geplaatst en had een bye in de eerste ronde. In de tweede ronde speelt ze tegen de Italiaanse qualifier Martina Trevisan. In de kwartfinale wacht mogelijk een ontmoeting met Caroline Wozniacki.</p><img src="http://feeds.feedburner.com/~r/nossporttennis/~4/bcgq_suSYUg" height="1" width="1" alt=""/>
