---
title: "Qualifier houdt Isner uit finale Delray Beach"
permalink: "2019-2-23-qualifier_houdt_isner_uit_finale_delray_beach"
date: Sat, 23 Feb 2019 23:37:50 +0100
categories: 
- sport 
- tennis 
externe_link: "https://www.telegraaf.nl/sport/3197807/qualifier-houdt-isner-uit-finale-delray-beach"
feature_image: "https://www.telegraaf.nl/images/1200x630/filters:format(jpeg):quality(80)/cdn-kiosk-api.telegraaf.nl/a6928e78-37bb-11e9-9393-c102d4d7cd4a.JPG"
---

<p class="intro">De Engelse tennisser Daniel Evans heeft als qualifier de finale bereikt van het ATP-toernooi in Delray Beach. Tsitsipas doet het nu wel</p> <p>De nummer 148 van de wereld versloeg de als tweede geplaatste Amerikaan John Isner, negende op de mondiale ranking, in drie sets: 3-6 6-2 6-3. De 28-jarige Evans bereikte twee jaar geleden in Sydney voor het eerst de eindstrijd van een ATP-toernooi, maar daarin moest hij buigen voor Gilles Müller uit Luxemburg.</p><p>Enkele maanden later werd de Engelsman betrapt op het gebruik van cocaïne. Het leverde Evans, ooit de nummer 41 van de wereld, een schorsing op van een jaar. Via de challengers knokte Evans zich daarna langzaam weer omhoog. Hij bereikte vorige maand via de kwalificaties het hoofdtoernooi van de Australian Open, waarin hij in de tweede ronde moest buigen voor Roger Federer.</p><p>Evans treft in Delray Beach in de finale de winnaar van de partij tussen de Amerikaan Mackenzie McDonald en Radu Albot uit Moldavië.</p><p>Stefanos Tsitsipas maakt op het ATP-toernooi van Marseille zijn favorietenrol vooralsnog waar. De Griek, die vorige week op het ABN AMRO-toernooi in Rotterdam nog in de openingsronde onderuit ging, bereikte de finale dankzij een zege op de Belg David Goffin: 7-6 (1) 6-2.</p><p>De als eerste geplaatste Tsitsipas staat zondag in de finale tegenover Michail Koekoesjkin uit Kazachstan. Koekoesjkin was met 6-4 6-4 te sterk voor Ugo Humbert uit Frankrijk.</p><p>Voor de twintigjarige Tsitsipas is het zijn eerste finale sinds oktober vorig jaar, toen hij de titel veroverde in Stockholm. Hij gold vorige week in Ahoy als een van de titelkandidaten, maar hij liet zich in zijn eerste partij verrassen door de Bosniër Damir Dzumhur.</p>
